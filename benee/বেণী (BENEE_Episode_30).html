<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_30)</title>
</head>
<body>
    <h1>বেণী (BENEE_Episode_30)</h1>
    <h2>উদ্যোগপৰ্ব</h2>

<h3>৫</h3>

 

<p>পুৱা অফিচলৈ যাওঁতে অনুপ চৌধুৰীয়ে একেলগে তিস্তাকো স্কুললৈ লৈ যায়৷ স্কুল ছুটীৰ পাছত আনিবলৈ যায় তৰুলতাই৷ সেইদিনাও আবেলিলৈকে কথাবোৰ আগদিনাৰ দৰে– আগদিনাও অনুৰূপ আগদিনাৰ দৰেই আছিল৷ তৰুলতাই গা-পা ধুৱাই তিস্তাক তাইৰ প্ৰিয় মচমচীয়া আলুভাজিৰে ভাত খাবলৈ দিছিল৷ নিজেও খাই-বৈ তৰুলতাই পাকঘৰৰ কাম সামৰি আগদিনাৰ দৰেই তাইক বিছনালৈ মাতি আছিল– ‘আহাঁচোন মা, অকণমান শুই লোৱা৷’ তৰুলতাই যিমানে চেষ্টা নকৰক কিয়, তাই শুবলৈ নাহে৷ ভাল নাপায়৷ তাই এইখিনি সময়ত পুতলাবোৰ উলিয়াই লৈ অকলে অকলে, নিজে নিজে খেলি থাকে৷ তৰুলতাৰ চকু দুটা জাপ খাই আহে৷ তায়ো কাষতে আহি অকণমান শুই লোৱা হ’লে তেৱোঁ চকু দুটা মুদি ল’ব পাৰে, কিন্তু তাই নাহে৷ তেওঁৰ টোপনি আহিলে তাই বাহিৰলৈ ওলাই যাব বুলি ভয়তে টোপনিটো নাহে৷ তৰুলতাই আকৌ মাতে– ‘আহাঁচোন মা, সাধু এটা ক’ম আহাঁ৷’ কেতিয়াবা তৰুলতাই গান গাই শুনাম বুলি কয়৷</p>

<p>‘আহাঁ, গান এটা গাই শুনাম আহাঁ৷’</p>

<p>তৰুলতাই গান গাব নাজানে৷ মাকে বেসুৰাকৈ গান গালে তিস্তাই বৰ ৰস পায়, তাই হাঁহে৷ কেতিয়াবা তাই মাকৰ গান শুনিবলৈকে খেলিবলৈ এৰি বিছনাত উঠে৷</p>

<p>সেইদিনাও মাকে গান শুনাম বুলি কওঁতে তাই বিছনাত উঠিছিলগৈ৷ বুকুৰ মাজত সুমুৱাই লৈ তৰুলতাই তাইক বীৰেন্দ্ৰনাথ দত্তই কণ্ঠদান কৰা ‘বগলী, বগা ফোঁট দি যা...’ গানটো গাই শুনাইছিল৷ গান গাই গাই তৰুলতাৰ টোপনি আহি গৈছিল৷ তিস্তা বিছনাৰ পৰা নামি আহিছিল আৰু তাইৰ পুতলাবোৰক গাই শুনাইছিল–</p>

<p>‘ক’লা ফোঁট নালাগে এন্ধাৰৰ...</p>

<p>বগলী এ বগা ফোঁট দি যা...’</p>

<p>তৰুলতাই কেতিয়াবা চখতে কাপোৰ কিনি আনি তুলিকাৰে ফুল আঁকি বিছনা চাদৰ বা গাৰুৰ গিলিপ বনাইছিল৷ তিস্তাই সেই ‘ফেব্ৰিক কালাৰ’ৰ বটল খুলি পুতলাবোৰক বগা ৰঙৰ ফোঁট আঁকি দিছিল– তাইক শুকুলা মেঘৰ কাষে কাষে উৰি ফুৰা শুভ্ৰ পাখিৰ বগলীবোৰে দি যোৱা বগা ফোঁট৷</p>

<p>শোৱাৰ পৰা উঠি তৰুলতা গৈছিল মানুহ মাতিবলৈ৷ আৰু দুদিন পাছতে তিস্তাৰ জন্মদিন৷ তাই এইবাৰ আঠত সোমাব৷ বেছি মানুহ মতা নাই৷ নামাতিলে নোহোৱা ওচৰ-চুবুৰীয়া মানুহকেইঘৰকহে মতা হৈছে৷</p>

<p>মাক ওলাই যোৱাৰ পাছত তাই আগফালৰ ফুলনিখনতে খেলি আছিল৷</p>

<p>সাত বছৰীয়া এজনী ছোৱালীৰ কল্পনাৰ জগতখনত যি থাকিব লাগিছিল তিস্তা চৌধুৰীৰো সেইখিনিয়ে আছিল৷</p>

<p>হাত দুখনক লাহি দুটা পাখিৰ দৰে কল্পনা কৰি লৈছিল তাই৷</p>

<p>তিস্তা পখিলা হৈছিল৷</p>

<p>লাহি পাখি দুটা কোবাই উৰি উৰি ফুলবোৰৰ ওচৰলৈ গৈছিল তাই৷ ফুল একোটাক আলফুলে স্পৰ্শ কৰি বুঢ়া আৰু তৰ্জনী আঙুলি দুটাৰে টিপ ধৰি নিজৰ মুখলৈ আনিছিল৷ এই সময়কণত তাইৰ হাতখন, টিপ ধৰা আঙুলি দুটা পৰিৱৰ্তিত হৈছিল পখিলাৰ শুঙলৈ৷</p>

<p>অলপ সময় একেটা খেলকে খেলি খেলি তাইৰ আমনি লাগিছিল৷</p>

<p>এই কথাটোৰ কাৰণেই বংশ-পৰিয়ালৰ মানুহবোৰে তৰুলতাক তিস্তাৰ লগ এটাৰ কথা কৈছিল৷</p>

<p>তৰুলতাই কেতিয়াবা ভাবে, তাইৰ লগ এটা হ’লে বেয়া নাছিল৷ কিন্তু তৰুলতাৰ স্বাস্থ্যটোলৈ চাই অনুপ চৌধুৰীয়ে বাধা দিয়ে– ‘নাই দিয়া, দৰকাৰ নাই৷ ছিংগ্‌ল ইছ্যু থকা কত ফেমিলী আছে৷ তাইকে মানুহ কৰোঁচোন৷’</p>

<p>চৌধুৰীয়ে কেতিয়াবা ধেমালি কৰে– ‘মা কলিজা, তোমাক লগ এটা লাগিব নেকি?’</p>

<p>তিস্তাই লগ এটা বিচাৰে৷ কেতিয়াবা সেই মুহূৰ্ততে লগটো আনি দিবলৈ হুলস্থূল লগায়৷ তৰুলতাৰ খং উঠে, কিয়নো জোকাই থাকিব লাগে৷</p>

<p>পখিলা পখিলা খেলি আমনি লগাৰ পাছত তিস্তা শহা পোৱালি হয়৷ তাই কাণ দুখন হাতেৰে আগলৈ ঠেলি ধৰি শহাৰ দৰে জঁপিয়াই জঁপিয়াই গৈ থাকে৷ গাঁতৰ পৰা ওলাই কাষতে ঘাঁহপাত খাবলৈ আৰম্ভ কৰা শহা পোৱালিটো আকাশৰ পৰা চাই থাকে ঈগল এটাই৷ তড়িৎ বেগেৰে সি মাটিলৈ নামি আহে আৰু তাৰ তীক্ষ্ণ নখকেইটাৰে খামুচি ধৰে৷ শহা পোৱালিটোৱে কিবা গম পোৱাৰ আগেয়েই চোঁ মাৰি ঈগলে বহু দূৰৰ এঠাইত গৈ দুয়োখন ভৰিৰে হেঁচা মাৰি লয়৷</p>

<p>ভয়ত পৱনৰ হাত-ভৰি কঁপে– ‘এইটো কি কাম কৰিলি এ বাবা তই৷ বেয়া হ’ল নেকি? এৰি দিয় নেকি?’</p>

<p>‘চুপ থাক৷’ অনুৰাগে ডবিয়াই উঠিল– ‘চুপচাপ গাড়ী চলাই থাক৷’</p>

<p>পৱনে কল্পনাই কৰা নাছিল যে এই সৰু ল’ৰাটোৱে, মাত্ৰ সোতৰ বছৰীয়া এই ল’ৰাটোৱে এনেকুৱা এটা ভয়ংকৰ কাম কৰি পেলাব৷ মদ খাই মাতাল হোৱা, ড্ৰাগছ খাই ক’ৰবাত পৰি থকা, ক’ৰবাত মাৰপিট কৰা, ডিস্কোথেকৰ পৰা কলগাৰ্ল লৈ কোনোবা হোটেলত গৈ নিশা কটোৱা, বয়স আৰু শ্ৰেণীৰ বাছ-বিচাৰ নকৰাকৈ বিভিন্ন নাৰী, ছোৱালীৰ সৈতে যৌন সংসৰ্গত মিলিত হোৱাটো এটা বেলেগ ধৰণৰ সাহস– আৰু এজনী সৰু ছোৱালীক এনেকৈ উঠাই অনাটো এটা অন্য ধৰণৰ সাহস৷ ভয়ত পৱনৰ মুখেৰে মাত ওলোৱা নাই৷ অলপ আগলৈকে তাৰ মুখত শুনি থকা কথাবোৰ সি নিতান্তই ধেমালি বুলি ধৰি লৈছিল৷ নহ’লে সি এই কাম কৰিবলৈ তাৰ লগত নাহে৷ জীৱনত বহুত পাপ কৰিছে সি৷ মজুমদাৰ পৰিয়ালৰ কাৰণে সি বহুত পাপেই কৰিছে৷ কিন্তু এই পাপ একোৰে লগত তুলনা নহয়৷</p>

<p>‘গাড়ী কোনপিনে ল’ম?’ ভয়ে ভয়ে পৱনে সোধে৷</p>

<p>‘ঘৰলৈ ল–’</p>

<p>পৱনে এই বিপত্তিৰ মাজতো এক স্বস্তি অনুভৱ কৰে৷ সেইখন ঘৰতকৈ নিৰাপদ ঠাই যেন এই পৃথিৱীত ক’তো নাই৷ সি গাড়ী দ্ৰুতগতিৰে চলাই দিয়ে৷</p>

<p>মহানগৰৰ গাতে লাগি আছে এই ঠাইখন৷ তিস্তাহঁতৰ ঘৰৰ পৰা দূৰ হিচাপে মাত্ৰ দুই কিলোমিটাৰ৷ কিন্তু এই মহানাগৰিক দুনীয়াত এই দুই কিলোমিটাৰ দূৰত্ব দুখন মহাদেশৰ দূৰত্বৰ সমান৷ ইয়াত কোনোৱেই কাৰোৰে পৰিচিত নহয়৷ ইয়াত অজিত মজুমদাৰে অনুপ চৌধুৰীক চিনি নাপায়৷ তৰুলতায়ো চিনি নাপায় নিৱেদিতা মজুমদাৰক৷ সাত বছৰীয়া তিস্তাক চিনি নাপায় সোতৰ বছৰীয়া অনুৰাগ মজুমদাৰে৷</p>

<p>এটা বিশাল আকাৰৰ তিনি মহলীয়া ঘৰ অজিত মজুমদাৰৰ৷ প্ৰকাণ্ড লোৰ গে’ট৷ বিছ ফুট ওখ পকী দেৱাল৷ তাৰ ওপৰত কাঁটা তাঁৰৰ তিনিফুটীয়া বেৰ৷ সেইফালেৰে কোনোবাই কায়দা-কৌশল কৰি পাৰ হৈ চৌহদ সোমাব পাৰিব পাৰে, কিন্তু ওলাই যোৱাটো কাৰোৰে কাৰণেই সম্ভৱ নহয়৷ ঘৰৰ আগত বিভিন্ন ৰঙৰ, বিভিন্ন দেশৰ ফুলেৰে সজাই ৰখা এখন প্ৰকাণ্ড চোতাল, য’ত সেইখন ঘৰলৈ অহা মানুহৰ এশখন গাড়ী আৰামত ৰাখিব পৰা যায়৷ ঘৰৰ দহখন গাড়ী ৰাখিব পৰাকৈ পিছফালে আছিল অন্য দুটা গেৰেজ৷ ঘৰৰ তলৰ মহলাটোত আছিল কিবা অনুষ্ঠান পাতিব পৰাকৈ ডাঙৰ এটা বাহৰ, য’ত দুশ মানুহ অনায়াসে বহিব পাৰে, সভা-সমিতি পাতিব পাৰে, খোৱা-বোৱা কৰিব পাৰে৷ ইয়াৰ লগতে আছিল পাঁচটা বিলাসী কোঠা৷ তেওঁৰ ঘৰলৈ অহা-যোৱা কৰা দৰকাৰী অতিথিসকলক অকণমান আশ্ৰয় দিবলৈকে এই কোঠাকেইটা সজোৱা হৈছিল৷</p>

<p>বহুত পৰিকল্পনা আছিল অজিত মজুমদাৰৰ৷ স্বপ্নও আছিল অনেক৷ সৰু-সুৰা ঠিকাৰে জীৱনটো আৰম্ভ কৰা অজিত মজুমদাৰ কাম আৰু ব্যৱহাৰৰ কাৰণেই খুব কম দিনৰ ভিতৰতে প্ৰথম শ্ৰেণীৰ ঠিকাদাৰলৈ উন্নীত হৈছিল৷ মন্ত্ৰী-বিধায়ক, দলৰ নেতা-কৰ্মকৰ্তা, আমোলা-বিষয়া সকলোৰে বিশ্বাসী মানুহ হৈ পৰিছিল মজুমদাৰ৷ দিলখোলা মানুহ আছিল৷ যিয়ে যেতিয়াই যি সহায় বিচাৰিছিল মজুমদাৰে তাকেই দিছিল৷ পইচা লাগে পইচা দিছিল, ছোৱালী লাগে ছোৱালী দিছিল৷ লাখৰ ঘৰত লাগিলে লাখৰ ঘৰত, কোটিৰ ঘৰত লাগিলে কোটিৰ ঘৰত; টকা-পইচাৰ প্ৰতি অকণোৱেই মোহ নাছিল মজুমদাৰৰ৷ সেইকাৰণেই হয়তো তেওঁৰ ঘৰত লক্ষ্মীৰ বসতি হৈছিল৷ মন্ত্ৰী-সাংসদে নিজে কৰিব নোৱৰা চৰকাৰী কামবোৰ মজুমদাৰকে কৰিবলৈ দিছিল৷ মজুমদাৰে নিজৰ ভাগটো নিজে ৰাখিছিল আৰু কাম দিয়া মানুহবোৰৰ ভাগটো ভাগে ভাগে অৰ্পণ কৰিছিল৷ বহুতেই সেই ধন ভৱিষ্যতৰ বাবে অজিত মজুমদাৰকে সামৰি-সুতৰি ৰাখিবলৈ দিছিল৷ ইয়াৰ উপৰঞ্চি বহু মন্ত্ৰী-সাংসদে ৰাখিব নোৱৰা ধনৰ বাকচবোৰো মজুমদাৰেই ৰাখিছিল৷ দলৰ মানুহে তেওঁক ৰাজনীতিলৈ আহিবলৈ অনুৰোধ কৰিছিল, কিন্তু অজিত মজুমদাৰে বিধায়ক বা মন্ত্ৰী হোৱাৰ কোনো কাৰণ বিচাৰি পোৱা নাছিল৷ ঈশ্বৰে তেওঁক দিব লগাখিনি অকণো কৃপণালী নকৰাকৈ দি আছিল৷</p>

<p>কিন্তু অজিত মজুমদাৰৰ মনটো লাহে লাহে পিছলিছিল৷ ডাঙৰ ডাঙৰ, ক্ষমতাশালী মানুহবিলাকে মজুমদাৰক প্ৰায়ে স্বপ্ন দেখুৱাইছিল৷ কেতিয়াবা মজুমদাৰে নিজেও স্বপ্ন দেখিবলৈ লৈছিল৷ তেওঁৰ গাৰ কাষত লাগি থকা মানুহবিলাকে মাজে মাজে প্ৰশ্ন কৰিছিল– ছাৰ, আপুনি দেখোন নিজেই ইলেকশ্যন খেলিব পাৰে?</p>

<p>ডাঙৰ ডাঙৰ মানুহবোৰৰ লগত থাকি থাকি, উঠা-বহা কৰি কৰি বুধিয়ক হৈ পৰা মজুমদাৰে লাহেকৈ সুধিছিল– ‘উঠিলে জিকিমনে?’ এই প্ৰশ্নটো তেওঁ লাহে লাহে সকলোকে সুধিবলৈ লৈছিল৷ লাহে লাহে তেওঁ নিজেই নিজৰ ওচৰত পতিয়ন যাবলৈ লৈছিল যে নিৰ্বাচনত অৱতীৰ্ণ হ’লে তেওঁ আৰামত জিকি আহিব৷</p>

<p>সেইখন জগততে উঠা-বহা কৰি জীৱনৰ দুটা মূল্যৱান কথা শিকা অজিত মজুমদাৰে শিকিছিল যে বহুত মানুহেই নিৰ্বাচনত জিকি আহিব পাৰে যদিহে পাৰ্টিয়ে টিকট দিয়ে৷ কিমান যে বলৱান মানুহ টিকটৰ আশাত নিশকতীয়া হৈ যায় তাক অজিত মজুমদাৰে নিজেই দেখিছে৷ কিন্তু মজুমদাৰক আশ্বস্ত কৰি ওপৰৱালা নেতা-মন্ত্ৰী-সাংসদে সদায়ে টিকট দিয়াৰ দায়িত্ব লয়৷ এনেকৈ দায়িত্ব লোৱা ওপৰৱালাসকলক মজুমদাৰেও বিহুৱে-সংক্ৰান্তিয়ে হাতখৰচ একোটা দি থাকে৷ সকলোৱেই পৰৱৰ্তী নিৰ্বাচনত মজুমদাৰক টিকট দিয়াৰ আশ্বাস প্ৰদান কৰে৷</p>

<p>ইয়াৰ পাছতে মজুমদাৰে পুৰণি ঘৰটোৰ ঠাইত এই ঘৰটো সজাইছিল৷ পাৰ্টিৰ মিটিং কৰিবলৈ, কোনোবা ভি আই পি অথবা ভি ভি আই পি অতিথি আহিলে আতিথ্য দিবলৈ যিখিনি সুবিধা থকা দৰকাৰ মজুমদাৰে সেইমতেই পৰিকল্পনা কৰি ঘৰটো সজাইছিল৷ বাহিৰৰ পৰা দেখা মানুহেও এই ঘৰটোক ৰাজহাউলি বুলি কৈছিল৷ আৰু যিসকলে ভিতৰত থাকি সেই ৰাজ আতিথ্য লাভ কৰিছিল তেওঁলোকে মজুমদাৰৰ এই প্ৰাসাদটোক ‘হে’ভেন অৱ আৰ্থ’ বুলি কৈছিল৷</p>

<p>ভাল দিনবোৰৰ আৰম্ভণিৰ ফালৰ কথা আছিল সেয়া৷</p>

<p>ঘৰৰ মানুহৰ হেঁচাত মজুমদাৰে বিয়া পাতিবলৈ সময় উলিয়াইছিল৷ এটা অভিজাত পৰিয়ালৰ সুন্দৰী, উচ্চ শিক্ষিত নিৱেদিতাক পৰিয়ালৰ মানুহে পছন্দ কৰিছিল আৰু সেইমতেই মজুমদাৰ ছোৱালী চাবলৈ গৈছিল৷ নিৱেদিতাক অজিত মজুমদাৰেও পছন্দ কৰিছিল৷ সুদৰ্শন চেহেৰা, ভদ্ৰোচিত ব্যৱহাৰ, বিনয়ী আৰু অল্পভাষী অজিত মজুমদাৰক দেখি নিৱেদিতাৰো অনুৰাগ উপজিছিল৷ সেয়ে ল’ৰাৰ নাম থ’বৰ সময়ত নিৱেদিতাৰ মনলৈ অনুৰাগ নামটোৱেই প্ৰথমতে আহিছিল৷</p>

<p>অনুৰাগৰ জন্মৰ পাছত ক’ব নোৱৰাকৈয়ে মজুমদাৰ লাহে লাহে নিৱেদিতাৰ কাষৰ পৰা মানসিকভাৱে আঁতৰি আহিছিল৷ সেই আঁতৰি অহাই এটা সময়ত দুয়োটা শৰীৰৰ মাজতো ব্যৱধান আনি দিছিল৷ সেই ব্যৱধান পূৰণ কৰিছিল অন্য কিছুমান নাৰীয়ে৷ ৰজা-মহাৰজাৰ দৰে অজিত মজুমদাৰৰ চাৰিওফালে তেওঁৰ খেয়াল ৰাখিবলৈ অনৱৰতে উপৱিষ্ট হৈ আছিল লিগিৰীৰ দৰে কিছুমান ছোৱালী, যি মজুমদাৰৰ মাত এষাৰ পালেই ব্যাকুল হৈ উঠিছিল৷</p>

<p>লাহে লাহে কথাবোৰ নিৱেদিতাৰ কাণত পৰিছিল৷ নিৱেদিতাই মজুমদাৰক এদিন সন্ধিয়া পোনপটীয়াকৈ সুধি পেলাইছিল৷</p>

<p>‘কোনে কৈছে তোমাক? মিছা কথা এইবোৰ৷’ মজুমদাৰে কৈছিল৷</p>

<p>নিৱেদিতাই সেইদিনা আৰু একো ক’ব পৰা নাছিল৷ কেৱল কান্দিছিল নিৱেদিতাই৷ ওৰে নিশা পাহৰিব খুজিও পাহৰিব নোৱৰা শোকত ম্ৰিয়মান হৈ নিৱেদিতাই ফেঁকুৰি ফেঁকুৰি কান্দিছিল৷</p>

<p>সেই নিশাটোৰ পাছত নিৱেদিতা অজিত মজুমদাৰৰ পৰা মনেৰে বহু দূৰলৈ আঁতৰি আহিছিল৷</p>

<p>যিডোখৰ ঠাইৰ পৰা অজিত মজুমদাৰ নিজেও বহু দূৰ আঁতৰি গৈছিল, তাৰ পৰা নিৱেদিতাও বহু দূৰলৈ গুচি অহাৰ লগে লগে আপোনা-আপুনি সৃষ্টি হৈছিল এটা বৃহৎ ব্যৱধান৷</p>

<p>ওপৰৰ মহলাটো কিবা সকাম-নিকাম পাতিলে, ঘৰৰ আলহী-দুলহী আহিলেহে ব্যৱহাৰ হৈছিল৷ মজুমদাৰে লাহে লাহে তাৰে এটা আলহী কোঠা নিজৰ শোৱা কোঠাৰ দৰে ব্যৱহাৰ কৰিবলৈ লৈছিল৷</p>

<p>অনুৰাগক লৈ নিৱেদিতা দ্বিতীয় মহলাতে আছিল৷ তাই বুজি পোৱা নাছিল প্ৰায়ে ঘৰত নথকা মজুমদাৰে থকাৰ দিনাও কিয় সিহঁতৰ সৈতে একেটা মহলাত থাকিব খোজা নাছিল৷</p>

<p>অনুৰাগ তেতিয়ালৈকে চাৰি বছৰীয়া হৈছিল৷ এদিন নিৱেদিতাই নিশা সকলো ইগ’-অহংকাৰ, মান-অভিমান, খং-ক্ষোভ দলিয়াই অকণমান সময় গিৰীয়েকৰ সৈতে কটাবলৈ বুলি ওপৰৰ মহলালৈ উঠি গৈছিল৷ দুৱাৰ খোলাই আছিল৷ গোটেই কোঠাটো চিগাৰেটৰ ধোঁৱাৰে শ্বাসৰুদ্ধকৰ হৈ আছিল৷ চেণ্টাৰ টেবুলখনত তেতিয়াও সম্পূৰ্ণ নোহোৱা দুটা হুইস্কীৰ গিলাছ বহু কথাৰ সাক্ষী হৈ নীৰৱে পৰি আছিল৷ নিৱেদিতাৰ মূৰৰ তেজবোৰ উতলিবলৈ ধৰিছিল৷ সকলো সংযম, ভদ্ৰতা আৰু গোপনীয়তাৰ নীতি ভংগ কৰি নিৱেদিতাই শোৱা কোঠাৰ দুৱাৰখন আঁজুৰি দিছিল আৰু ভবাৰ দৰেই দেখিছিল– বিছনাত পৰি আছিল অজিত মজুমদাৰ আৰু এজনী ছোৱালীৰ আবুৰ নোহোৱা শৰীৰ দুটা৷ নিচা আৰু নিদ্ৰাত কাৰোৰে হুঁচ নাছিল৷ হঠাৎ নিৱেদিতাই অনুভৱ কৰিলে যে তাইৰ খংটো দেখোন নাইকিয়া হৈ গ’ল৷</p>

<p>কোঠাটোৰ পৰা নিৱেদিতা ওলাই আহিল৷ যেন তাই ল’ৰা-ছোৱালী দুটাকহে শুৱাই থৈ পাকঘৰলৈ বুলি ওলাই আহিছে৷</p>

<p>তাই নিজকে এবাৰ সুধি চালে–</p>

<p>খংটো কিয় নাইকিয়া হৈ গ’ল নিমিষতে?</p>

<p>ইমান স্বাভাৱিক যেন কিয় লাগিছে নিজকে?</p>

<p>কিয় দুখ লগা নাই তাইৰ?</p>

</body>
</html>