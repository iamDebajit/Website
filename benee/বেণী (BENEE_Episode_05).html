<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_05)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 05</h1>
    <hr>
    <h2>আদিপৰ্ব</h2>

<h3>৬</h3>

<p>সিহঁত জুৰিখ এয়াৰপ’ৰ্ট পাওঁতে নিশা দহ বাজিছিল৷</p>

<p>গে’ষ্ট হাউছটোলৈ তাৰ পৰা মাত্ৰ দুই কিলোমিটাৰ৷ গৈ পায়ে মধুৱন্তীয়ে বস্তু-বাহানিবোৰ ঠায়ে ঠায়ে থৈ কোঠাটো নিজৰ সুবিধামতে সজাই পেলালে৷ ময়ূখক গা ধুই উঠি পিন্ধিবলৈ নতুন কুৰ্তা-পায়জামা এযোৰ উলিয়াই দিলে৷ নিজৰ কাৰণেও কাপোৰ উলিয়াই ৰাখিলে৷ তাই বেগৰ পৰা নাইটীটো সাৱধানে উলিয়ালে যাতে ময়ূখে দেখা নাপায়৷ কিবা এটা লাজ লাগি গ’ল তাইৰ৷ এইটো মিঠু বৌৱে মুম্বাইৰ পৰা আনিছিল৷ আজি পিন্ধিবৰ কাৰণে৷ তাই মাকৰ সৈতে কাপোৰ বজাৰ কৰিবলৈ যাওঁতে ভালৰো ভালটো চাই চাই মাকেও তিনিটা নাইটী কিনিছিল৷ তাই তাৰ পৰাও দুটা নাইটী ভৰাই আনিছে৷ কিন্তু মিঠু বৌৱে অনাটো বেলেগ৷ আৰু মিঠু বৌৰ উৎসাহ অথবা আগ্ৰহটোত থকা আনন্দটোও বেলেগ৷</p>

<p>‘মাক ফোনটো লগাই দিবাচোন৷ বেচেৰীৰ টোপনিয়ে অহা নাই চাগেই৷’ বাথৰূমত সোমাবলৈ লোৱা ময়ূখক তাই ক’লে৷</p>

<p>‘বেচেৰী আকৌ কি কাৰণে?’</p>

<p>তাই একো নক’লে, হাঁহিলে কেৱল৷</p>

<p>‘আনন্দ বা সুখৰ পৰা যদি কোনোবা বঞ্চিত হয়, আৰু যদি সেই মুহূৰ্তটোত প্ৰাপ্তিৰ আনন্দ লাভ কৰি থকাজনে ভাবে যে মই পালোঁ কিন্তু তেওঁ নাপালে তেনেকুৱা অৱস্থাত পোৱাজনৰ মনত নোপোৱাজনৰ প্ৰতি সহানুভূতি হয়৷ সেই সহানুভূতিৰে মানুহে আনক বেচেৰা বা বেচেৰী বুলি কয়৷’ কৈ কৈ ময়ূখে খুকখুকাই হাঁহিলে– ‘মাক লৈ আনিব পৰা হ’লে ভালেই আছিল৷ জমি উঠিলহেঁতেন৷ বেচেৰী–’ সি তাইৰ হাতত ফোনটো তুলি দি হাঁহি হাঁহিয়ে বাথৰূম সোমাল৷</p>

<p>হয়, মাকৰ সঁচাকৈয়ে তেতিয়াও টোপনি অহা নাছিল৷ ফোনটো বাজি উঠাৰ লগে লগেই মাকে ধৰিলে৷</p>

<p>‘মা, টোপনি অহা নাই?’</p>

<p>‘তহঁত হোটেল পালিগৈনে?’ মাকে উৎকণ্ঠাৰে সুধিলে৷</p>

<p>‘অঁ৷ এয়া– অলপ আগতে৷ ময়ূখ গা ধুবলৈ সোমাইছে৷ তুমি ইমান দেৰিলৈকে কি কৰি আছা, শোৱা নাই কিয়?’</p>

<p>মাকে সামান্য হাঁহিলে– ‘এয়া, ডাঙৰ মামী আৰু মই কথা পাতি আছিলোঁ৷ তহঁতৰ খোৱা-বোৱা?’</p>

<p>মাকে বৌৱেকৰ সৈতে কথা পাতি আছে, মধুৱন্তীৰ ডাঙৰ মামীয়েক৷ সিহঁতৰ আগত কওঁতে তেওঁ ডাঙৰ মামী বুলিয়ে কয়৷ ডাঙৰ মামীটো যেন তেওঁৰ নামহে৷</p>

<p>‘মা, কথা এটা শুনাচোন–’</p>

<p>‘অঁ–’</p>

<p>‘মই অহাৰ দিনা পেপাৰত তিস্তা চৌধুৰী বুলি সৰু ছোৱালী এজনী সন্ধানহীন হৈ থকাৰ বাতৰি এটা ওলাইছিল৷ তাৰ পাছত টিভি বা পেপাৰত কিবা নিউজ হৈছে নেকি মা?’</p>

<p>‘নাই দেখোন চকুত পৰা৷ আজি সন্ধিয়াওতো মই টিভি চাইছোঁ৷’</p>

<p>‘হয় নেকি–’</p>

<p>‘কিয় মানু? ক’ৰ ছোৱালী?’</p>

<p>কি বুলি কয় এতিয়া তাই মাকক? এক মুহূৰ্ত ৰৈ তাই কৈ উঠিল–</p>

<p>‘সৰু ছোৱালী যে–’</p>

<p>‘মানু– ইমানবোৰ পইচা-পাতি ভাঙি এফালে গৈছ, ভাল কিবা এটালৈ বুলি গৈছ– অলপ ভাল কথা চিন্তা-চৰ্চা কৰি কটাচোন৷ তেওঁৰ অলপ খেয়াল ৰাখ৷ নিজৰো ৰাখিবি৷’</p>

<p>‘দিয়া হ’ব দিয়া৷ শোৱা এতিয়া৷’</p>

<p>তাই ফোনটো থ’লে৷ মাকেও ময়ূখৰ দৰেই ক’লে৷ সকলো মানুহে তেনেকৈয়ে ভাবে নেকি? তাইহে ভুলকৈ ভাবি আছে নেকি?</p>

<p>ময়ূখ বাথৰূমৰ পৰা ওলাই আহিছে৷ তাইৰ স্বামী ময়ূখ গোস্বামী৷ মুখত অলপ আগৰ হাঁহিৰ ৰেশটো আছেয়ে৷ নতুন বগা কুৰ্তা-পায়জামাযোৰত তাক অপূৰ্ব লাগিছে৷ গাত স্প্ৰে’ কৰিছে, আঁতৰৰ পৰাই নাকত লাগিছে মধুৱন্তীৰ৷ তাই কুৰ্তাটোত পাৰফিউম ছটিয়াই আনিছিল, সেই গোন্ধটো এতিয়া ক’ৰবাত হেৰাই গৈছে৷ হয়তো দুয়োটা গোন্ধ লগ লাগিয়ে এটা ধুনীয়া গোন্ধ হৈছে৷</p>

<p>‘ভাল লাগিছে তোমাক৷’ তাই ক’লে৷</p>

<p>‘ফ্ৰেশ্ব হৈ আহাঁ, তাৰ পাছত থেংকিউ ক’ম৷’ সি ক’লে৷ তাৰ মুখত ফুটি উঠিছে এটা দুষ্ট হাঁহি, আপোনা-আপুনি৷</p>

<p>তাই কেৱল হাঁহিলে, একো নক’লে৷ ল’ৰা মানুহবোৰে কিছুমান কথা নিৰ্দ্বিধাই কৈ দিব পাৰে৷ ছোৱালী মানুহে নোৱাৰে৷ হয়তো তাইৰ দৰে ছোৱালীয়ে নোৱাৰে৷</p>

<p>‘তুমি বাথৰূম সোমোৱা৷ মই খোৱা-বোৱাৰ খবৰ কৰোঁ৷’</p>

<p>‘ময়ূখ–’</p>

<p>‘কোৱা–’</p>

<p>‘তুমি অলপ আগতে যে মা বেচেৰী বুলি কওঁতে কথাখিনি ক’লা– কি জানা, প্ৰায় প্ৰতিজনী ছোৱালীৰে কিজানি নিজৰ মাকজনীক বেচেৰী যেন লাগে৷ তোমালোক ল’ৰা মানুহবোৰে এইখিনি কথা বুজি নাপাবা৷’</p>

<p>‘সকলো কথা ইমান গভীৰভাৱে নল’বা৷ কষ্ট পাবা৷ কিছুমান কথা মানুহে হাঁহি-ধেমালি কৰিবলৈও কয় মাধু৷’ এজনী সৰু ছোৱালীক কোৱাৰ দৰেই সি কৈ উঠিল৷ ‘আৰু এটা কথা, ল’ৰা মানুহবোৰো মাকৰ পেটৰ পৰাই জন্ম হোৱা৷ এই জগতত ছোৱালী মানুহবোৰেই কেৱল সহানুভূতিশীল নহয়৷ নহয়নে?’ প্ৰশ্নটো সি হাঁহি হাঁহিয়ে সুধিলে৷</p>

<p>তাই মূৰটো লৰাই তাক সমৰ্থন কৰিলে– হয়৷</p>

<p>হয় চাগৈ৷ নিশ্চিত নহয় তাই৷ কিন্তু এইটো কথা কোৱা নাযায়৷ প্ৰতিগৰাকী মাকে জন্ম-জন্মান্তৰ কঢ়িয়াই লৈ ফুৰা মৌখিক বেদখনত এই মন্ত্ৰকে উচ্চাৰণ কৰোৱা হয় যে বিবাহিত নাৰীয়ে কিছুমান কথা ক’ব নালাগে, যিদৰে শত্ৰুৰ আগত বন্দীয়ে কিছুমান কথা ক’ব নালাগে৷</p>

<p>ময়ূখে ছোফাখনত বহি তাইলৈকে বাট চাই আছে৷ চকু-মুখ উজ্জ্বল, খুচী খুচী মেজাজ৷ টেবুলত খোৱাবস্তুবোৰ ধুনীয়াকৈ সজাই থোৱা আছে৷ তাই দীঘল স্কাৰ্ট আৰু সৰু সৰু ফুল থকা টপ এটা পিন্ধি ওলাইছে৷ নাইটীটো পিন্ধি ওলাবলৈ তাইৰ লাজ লাগিল৷ ময়ূখে মুগ্ধদৃষ্টিৰে তাইলৈকে চাই আছে৷ মধুৱন্তীৰ চকু বিছনাখনৰ ওপৰত৷ দুয়োটা গাৰুৰ মাজত গোলাপৰ ডাঙৰ থোপা এটা৷ ফুলা-নুফুলা এথোপা সতেজ ৰঙা গোলাপ৷</p>

<p>‘আয়ৈ– ক’ত পালা?’</p>

<p>সি উত্তৰ নিদিলে৷ কিছুমান প্ৰশ্নৰ উত্তৰ থকা উচিত নহয়৷ কিছুমান প্ৰশ্নৰ উত্তৰত আনন্দ নাথাকে৷ আনন্দ, উষ্মা, সুখ, সকলো প্ৰশ্নটোতে থাকে– প্ৰশ্নতে আৰম্ভণি হৈ প্ৰশ্নতে পৰিসমাপ্তি ঘটে৷</p>

<p>খাই থকাৰ সময়ত ময়ূখে সুধিলে– ‘মাধু, কেনেকুৱা লাগিছে তোমাৰ?’</p>

<p>‘নাইচ প্ৰিপাৰেশ্যন৷ ৰ’স্তি ইজ ৰিয়েলী ডিলিচিয়াছ৷’ ওঁঠত ঈষৎ হাঁহি লৈ তাই ক’লে৷</p>

<p>‘থেংক ইউ৷ আৰু কাইলৈ তোমাক কি স্পেচিয়েল খুৱাম কোৱাচোন?’</p>

<p>‘কি খুৱাবা?’</p>

<p>‘ফনডু৷ চীজ ফনডু৷ বিৰাট ভাল পাবা৷’</p>

<p>তাই একো নকৈ ময়ূখলৈ চাই থাকিল৷</p>

<p>ময়ূখে ক’লে– ‘মই অৱশ্যে কেনেকুৱা লাগিছে বুলি তোমাক ডিনাৰৰ কথাটো সোধা নাছিলোঁ৷ মই সামগ্ৰিকভাৱে সুধিছিলোঁ৷ জাৰ্ণিটো, গে’ষ্ট হাউছৰ পৰিৱেশটো–’</p>

<p>‘ভাল লাগিছে৷’ তাই ক’লে৷ তাৰ পাছত কওঁ-নকওঁকৈ থাকি মধুৱন্তীয়ে কৈ উঠিল– ‘কথা এটা কওঁ–’</p>

<p>‘অঁ– কোৱা–’ ময়ূখে ব্যগ্ৰতাৰে সুধিলে৷</p>

<p>‘বেয়া নাপাবা হাঁ– তুমি ধৰি ল’বা যে মই কেৱল মোৰ অনুভৱটো কৈ পেলাব খুজিছোঁ৷’ দোষী দোষী কণ্ঠেৰে মধুৱন্তীয়ে ক’লে৷</p>

<p>‘হাৰে– কোৱানা৷ বেয়া নাপাওঁ দিয়া, কোৱা৷ ড’ণ্ট হেজিটেট, প্লিজ–৷’</p>

<p>‘এতিয়া যিমান ভাল লাগিছে তাতোকৈ বহু বেছি ভাল লাগিলহেঁতেন যদি–’</p>

<p>‘– অঁ, যদি কি?’</p>

<p>‘যদি এয়াৰৰ টিকটটোও তুমিয়ে কৰিলাহেঁতেন৷’</p>

<p>ময়ূখ স্তব্ধ হৈ গ’ল৷</p>

<p>সি তলমূৰ কৰি এনেভাৱে খোৱাত মগ্ন হৈ গ’ল যেন অত্যন্ত ভোকত আছিল দীৰ্ঘ সময় ধৰি আৰু বহু চেষ্টাৰ পাছত কিবাকৈ এমুঠি খাবৰ যোগাৰ হৈছে৷ মধুৱন্তীয়ে খাবলৈ এৰি তালৈকে চাই আছে৷ ক’ব নালাগিছিল নেকি কথাটো? তাইতো সিদিনাৰ পৰা নোকোৱাকৈয়ে আছিল, এতিয়ানো কেনেকৈ সৰকি আহিল মুখৰ পৰা৷</p>

<p>‘তুমি বেয়াই পাই গ’লা৷’ মধুৱন্তীয়ে দোষী দোষী ভাবত ক’লে৷</p>

<p>‘নাই পোৱা৷’</p>

<p>‘মই মাত্ৰ তোমাক ক’ব খুজিছিলোঁ যে এবাৰ যদি মোক ক’লাহেঁতেন যে–’</p>

<p>তাইৰ মুখৰ পৰা কথাটো কাঢ়ি ময়ূখে কৈ উঠিল যে– ‘তোমাক কৈ কৰা হ’লে সেইটো কেনেধৰণৰ ছাৰপ্ৰাইজ হ’লহেঁতেন মাধু?’</p>

<p>‘ছাৰপ্ৰাইজ তেওঁলোকেহে দিব বিচাৰিছিল৷ তুমিও বিচাৰিছিলা নেকি?’ তাই কথাটো কওঁতে ময়ূখৰ দৰেই ধেমালি কৰিয়ে কৈছিল যদিও তাৰ কাণত কৈফিয়ৎ বিচৰাৰ দৰে কঠোৰ শুনা গৈছিল৷</p>

<p>‘মই ছাৰপ্ৰাইজ দিব বিচৰা নাছিলোঁ, কিন্তু ক’ব নোৱৰাকৈয়ে তেওঁলোকৰ সৈতে চামিল হৈ পৰিছিলোঁ৷’ কৈ উঠি সি হাঁহি দিছিল৷</p>

<p>‘বাৰু বাৰু, খাই লোৱা৷ তাৰ পাছত কৈ আছোঁ কথাটো৷’</p>

<p>তাইৰ ভাল লগা নাছিল৷ ইমান আয়োজন, অথচ এচিকুটো আনন্দ নাই, উৎসাহ অথবা আগ্ৰহ নাই, সুখবোধ নাই৷ কইনা মধুৱন্তীক ছাৰপ্ৰাইজ দিব খুজিছিল মামাক অচিন্ত্য ভট্টাচাৰ্যৰ পৰিয়ালে, এই আয়োজনক সুখময় কৰি তুলিবলৈ ময়ূখ তেওঁলোকৰ সৈতে গোপনে চামিল হৈছিল৷ এই আয়োজনৰ আভাস দিলে ক’ৰবাত জানোচা কিবা অকণমান কমিয়েই যায় সেই ভাবি ময়ূখে অতি সাৱধানে গোপনে ৰাখিছিল সকলো কথা৷ অথচ যাৰ উদ্দেশ্যে আছিল তেওঁৰ বাবে এই আয়োজনৰ কোনো অৰ্থ নাছিল৷ ময়ূখে মান ধৰাৰ সময়ত মামাকে যেতিয়া দুয়োকে উদ্দেশ্যি ছাৰপ্ৰাইজৰ খামটো তুলি দিছিল তাই অকণো উচ্ছ্বসিত হোৱা নাছিল৷ এয়াৰ টিকটৰ নামত মামাকৰ প্ৰায় দুই লাখ টকা খৰচ হৈছিল৷ তাইৰ কাৰণে দুই লাখ টকাটো যথেষ্ট ডাঙৰ পৰিমাণ৷ তথাপি তাইৰ উচ্ছ্বাস নাছিল, আনন্দ, সুখ, ভাল লগা একোৱেই নাছিল৷ আনকি ছাৰপ্ৰাইজো নাছিল৷ পৰিয়ালৰ আনবোৰ মানুহে দিয়া উপহাৰ বা বস্তু-বাহানিবোৰৰ কোনোটোৱেই পঞ্চাছ হাজাৰৰ বেছি নহয়৷ কিন্তু সেইবোৰত তাই মানুহবোৰৰ মৰম, আগ্ৰহ, শুভকামনা বিচাৰি পাইছিল৷ সুখবোধ কৰিছিল৷</p>

<p>মধুৱন্তী যিখন ভাবজগতত আছিল ময়ূখ তাত নাছিল৷ সি আছিল আয়োজনৰ ৰং-ৰূপক লৈ ব্যস্ত হৈ৷ তাৰ সামান্য লাজ লাগিছিল নতুনকৈ৷ সি নাটকীয়তাৰে কৈ উঠিছিল– ‘জীৱনটোক যদি নাটঘৰ বুলি ধৰি লওঁ তেন্তে আজি আমি দুয়োৱে আয়োজকো, নেপথ্য শিল্পীও আৰু ভাৱৰীয়াও৷ নিজে নিজে নিজৰ দায়িত্ব চম্ভালি লোৱাটোৱেই জ্ঞানী লোকৰ কাম হ’ব৷’ যিকোনো পৰিস্থিতি সহজ কৰি ল’বলৈ, নিজৰ আয়ত্তলৈ আনি ল’বলৈ নাটকীয়তাটো খুব জৰুৰী৷ সি দেখিলে, মধুৱন্তীয়ে তালৈ চাইছে৷ সি কি ক’ব খুজিছে তাক বুজিবলৈ চেষ্টা কৰিছে৷ অলপ আগৰ ভাবুক মধুৱন্তীৰ মুখৰ পৰা আন্ধাৰ আঁতৰি গৈছে, তাৰ পৰিৱৰ্তে লাহে লাহে ঈষৎ পোহৰ বিয়পি পৰিছে৷</p>

<p>ময়ূখে মূল লাইটবোৰ বন্ধ কৰি দিছে৷ কোঠাটো কোমল পোহৰেৰে মায়াময় হৈ উঠিছে৷ তাৰে সুযোগ লৈ সি তাৰ লাজ ঢাকি কৈ উঠিছে– ‘তুমি নাইটীটো পিন্ধি লোৱা৷ বেছি ভাল লাগিব৷’</p>

<p>সেই মায়াময় পোহৰত মধুৱন্তীক ধুনীয়া লাগিছে৷ সি টানি আনি বুকুত সুমুৱাই ল’লে৷ কিছুপৰ তেনেকৈয়ে থিয় হৈ থাকি সি তাইক এৰি দিলে আৰু বিছনাত থকা গোলাপৰ থোপাটোৰ পৰা এপাহ উলিয়াই পাহিবোৰত খামুচি ধৰিলে৷</p>

<p>‘কি কৰা ময়ূখ?’ তাই কাতৰভাৱে কৈ উঠিল৷</p>

<p>সি উত্তৰ হিচাপে পাহিবোৰ বিছনাৰ ওপৰত ছটিয়াই দিলে৷ তাই হাক দি উঠিল–</p>

<p>‘পাহিবোৰ নিছিঙিবা৷ মোৰ বৰ বেয়া লাগে৷’</p>

<p>সি ৰৈ গ’ল৷ ফুলৰ তোঁৰাটো বিছনাৰ কাষলৈ থৈ দিলে৷ পাহিবোৰ নালাগে, তাৰ সুঘ্ৰাণ বিয়পি থাকক আজি৷</p>

<p>তাইৰ কাষলৈ চাপি সি কঁকালটো মেৰিয়াই ধৰি আছিল৷ প্ৰতিটো ক্ষণ মধুময় হওক– কামনা কৰিছিল সি৷</p>

<p>‘কিছুমান মানুহে নুফুলা ফুলবোৰৰ পাহিবোৰো মোহাৰি পেলায়৷ তেনেকুৱা কৰিলে মোৰ বেয়া লগাতকৈ বেছি দুখ লাগে৷ আৰু খং উঠে বহুত৷’</p>

<p>এক অসহায় ভাবনাত মধুৱন্তী তাৰ বুকুলৈ কুচিমুচি সোমাই যাবলৈ ধৰিলে৷</p>

<p>‘তোমাৰ খংটো ক’ত থাকে– নাকৰ আগত নে–?’ সি সৰু ছোৱালী এজনীক সোধাৰ দৰেই নাকৰ আগটো চুই জোকাৰি দিলে আৰু চুমা এটা খালে৷ আৰু তাই কিবা কোৱাৰ আগেয়েই তাইৰ মুখত সি ওঁঠ দুটা হেঁচি ধৰিলে৷</p>

<p>ময়ূখ অলপ ৰ’ল৷ সি মামাকহঁতৰ সৈতে সেই দিনটোত হোৱা কথাখিনি ক’ব বিচাৰিলে৷ তাৰ ধাৰণা হৈছে এই কথাটোৰ কাৰণে তাই তাক বেয়া পাই আছে৷ তাই সেই বেয়া পোৱাটোক জীৱনৰ এটা অধ্যায় কৰি পেলাওক, সেইটো সি নিবিচাৰে৷ কিন্তু প্ৰসংগটো উলিওৱাৰ লগে লগেই তাই বাধা দিলে৷ তাই শুনিব নিবিচাৰিলে সেই কাহিনী৷ সিহঁতৰ সৈতে ময়ূখৰ কেনেকৈ যোগাযোগ হ’ল, কেতিয়া অথবা ক’ত লগ পালে, কেনেকৈ ইমান ঘনিষ্ঠতা আৰু বিশ্বাস বৃদ্ধি হ’ল সেইবোৰ কথাৰ এতিয়া কোনো গুৰুত্ব নাই৷</p>

<p>‘তুমিতো মোক বেয়া পাই নাথাকা ন?’ সি কাতৰভাৱে সুধিলে৷ সি তাইক আলফুলে আৰু ওচৰ চপাই ল’লে৷ সি তাইক মৰমেৰে উপচাই দিব খোজে৷ সেই মৰমেৰে সিও সমৃদ্ধ হৈ থাকিব খোজে৷</p>

<p>‘কিয় বেয়া পাম তোমাক–’</p>

<p>লাহে লাহে সি বিয়পি পৰিব খুজিছিল গোটেই শৰীৰতে৷ তাৰ হাতখন চুলিৰ ঢৌৱে ঢৌৱে পিঠিৰ ফালে উটি গৈছিল৷ পিঠিৰ পৰা ক্ৰমে বুকুৰ ফালে বগাই আহিছিল৷ সেই হাতখন এক মুহূৰ্তৰ কাৰণে অচিন্ত্য ভট্টাচাৰ্যৰ যেন লাগিছিল৷</p>

<p>‘এটা কথা সোধোঁ তোমাক৷’ ময়ূখে ক’লে৷</p>

<p>‘কোৱা–’</p>

<p>‘সৰু মামাহঁতে নিদি এই উপহাৰটো, এই ছাৰপ্ৰাইজটো যদি ডাঙৰ মামাহঁতে দিলেহেঁতেন– তেতিয়াও তুমি ইমানেই বেয়া পালাহেঁতেননে?’</p>

<p>প্ৰশ্নটো তায়ো সুধিলে নিজকে৷ নাই, ডাঙৰ মামাকহঁতে দিয়া হ’লে তাই বেয়া নাপালেহেঁতেন৷ নে পালেহেঁতেন? তাই যুক্তি বিচাৰিবলৈ ল’লে কিন্তু বিভ্ৰান্তৰ দৰে কৈ উঠিল– ‘মই নাজানো৷’</p>

<p>ময়ূখে সুধিব খুজিছিল– যদি তুমি নাজানা আন কোনে জানে? কিন্তু সি প্ৰশ্নটো নুসুধিলে৷ এইটো প্ৰশ্ন সোধাৰ সময় নহয়৷ সি এক উত্তেজনাত এফালৰ পৰা মোহাৰি, মহতিয়াই গৈছে৷ তাইৰ দেহত সেই উত্তেজনা নাই৷ তাই উত্তেজিত হৈছে ভিতৰি ভিতৰি৷ বেয়া লাগিছে তাইৰ৷ নিজলৈও, ময়ূখলৈও৷ এই বেয়া লগাই তাইৰ হাত দুখন বিস্তাৰিত কৰি দিছে৷ তাই তাক সাবটি ধৰিছে৷ নিজৰ মাজলৈ টানি ল’ব খুজিছে৷ মাজে মাজে হাত দুখন শিথিল হৈ গৈছে৷</p>

<p>যৌৱন লাভ কৰাৰ পাছৰ পৰা লাহে লাহে এগৰাকী নাৰীৰ কিমান যে হেঁপাহ থুপ খাবলৈ আৰম্ভ কৰে– ঠিক যেন এই দিনটোলৈকে, এই সময়খিনিলৈকে৷ সেই বহু আকাংক্ষিত হেঁপাহবোৰকে এটা এটাকৈ পূৰণ কৰিবলৈ চেষ্টা কৰিছে ময়ূখে৷ সেই পূৰ্ণতাৰে সিও পৰিপূৰ্ণ হ’ব খুজিছে৷ এই প্ৰাপ্তিৰ উল্লাসত সি মতলীয়া হৈ উঠিছে৷ মায়াময় পোহৰত মধুৱন্তীৰ ৰূপসুধা দীৰ্ঘদিনৰ ৰূপকল্পত মিলি একাকাৰ হৈ গৈছে৷ সেই মায়ামৃগৰ বাহিৰে কেনিও ক’তো একো দেখা নাই সি৷ সি কেৱল খেদি গৈছে৷ মধুৱন্তীয়ে দেখিছে সেই মায়ামৃগ খেদি সি অকলেই বহু দূৰ আগবাঢ়ি গৈছে৷ তাই আগুৱাব পৰা নাই৷ বাৰে বাৰে পিছ পৰি ৰৈছে৷ তাই এখোজ আগবাঢ়ি গৈছে আৰু সি দহ খোজ পিছ পেলাই থৈ গৈছে৷ ময়ূখৰ সেইবোৰলৈ ধ্যানেই নাছিল মুঠেই৷ পুৰুষে এনেকৈয়ে নিজৰ মতে, নিজৰ ধৰণে আকাংক্ষিত হেঁপাহবোৰ পূৰণ কৰি লয়৷ হাতেম আলি, অচিন্ত্য ভট্টাচাৰ্য, হয়তো ময়ূখ গোস্বামী– সকলোৱে৷</p>

<p>ময়ূখে গোটেই গাৰ জোৰেৰে তাইক চেপি ধৰি হঠাৎ নিথৰ হৈ গ’ল৷</p>

<p>‘তোমাৰ নহ’ল?’ সি লাজ লাজকৈ সুধিলে৷</p>

<p>মধুৱন্তীয়ে একো নক’লে৷ গভীৰ মমতাৰে ধৰি তাক চুমা এটা খালে৷</p>

<p>সি তাইক আলফুলে ওচৰ চপাই সাবটি ধৰিলে৷</p>

<p>‘তোমাৰ গাটো ইমান চেঁচা? ঠাণ্ডা পাইছা?’ সি কম্বলখন টানি গাত দিলে৷ কাপোৰখন ভৰিৰে টানি তাইৰ ওপৰত দিবলৈ লৈ ময়ূখে অনুভৱ কৰিলে তাইৰ গোটেই গাটোৱে দেখোন ঠাণ্ডা হৈ গৈছে৷</p>

 
</body>
</html>