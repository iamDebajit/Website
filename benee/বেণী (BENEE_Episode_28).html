<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_28)</title>
</head>
<body>
    <h1>বেণী (BENEE_Episode_28)</h1>
    <h2>উদ্যোগপৰ্ব</h2>

<h3>৩</h3>

 
<p>এটা হত্যাকাৰীক নায়কৰ ৰূপ দিবলৈ লোৱা কথাটোত বহুত মানুহেই উদ্বিগ্নতা প্ৰকাশ কৰিছিল৷ কিন্তু তদন্তকাৰী পুলিচ বিষয়াসকল উদ্বিগ্ন নাছিল৷ তেওঁলোকে বিশ্বাস কৰিছিল যে ভাস্কৰ অচিৰেই পুলিচৰ জালত পৰিব৷ সাধাৰণ মানুহ, সংবাদ মাধ্যমৰ সমৰ্থন পাই ভাস্কৰ স্বাভাৱিকভাৱেই বিচলিত হ’ব আৰু উছাহতে কিছুমান ভুল কৰি পেলাব৷ পুলিচে তেনে এটা ভুলৰ বাবেই বাট চাইছিল আৰু কিছুমান বিশেষ বিশেষ ঠাইত মায়াময় পুলিচী জাল পেলাই দিছিল৷</p>

<p>পুলিচৰ পৰিকল্পনা মতেই বাতৰি কাকত আৰু নিউজ চেনেলবোৰে দস্যু ভাস্কৰ উভতি অহা বুলি প্ৰশংসাপূৰ্ণ বাতৰি পৰিৱেশন কৰিলে৷ সেই একেটা বাতৰিতে পুলিচ বিভাগক নিষ্কৰ্মা আখ্যা দিলে, সেই আখ্যাও পুলিচৰ পৰিকল্পনা মতেই ৰূপায়িত হ’ল৷</p>

<p>এনালাইছিছৰ পৰা পুলিচ প্ৰায় নিশ্চিত আছিল যে ভাস্কৰে এইবাৰ দুটা মানুহক লক্ষ্য কৰি ল’ব৷</p>

<p>তিস্তা চৌধুৰীৰ ঘটনাটোৱে বহু মানুহকে ব্যথিত আৰু উদ্বিগ্ন কৰিছিল৷ সেই জঘন্য ধৰ্ষণকাৰীটোক, অথবা এটাতকৈ বেছিও হ’ব পাৰে, পুলিচে আজিলৈকে গ্ৰেপ্তাৰেই কৰিব নোৱাৰিলে৷ ভাস্কৰে মানুহৰ সহানুভূতি আৰু সমৰ্থন আদায়ৰ লক্ষ্যেৰে তিস্তা চৌধুৰীৰ ধৰ্ষণকাৰীক পূৰ্বৰ তিনিওটা হত্যাকাণ্ডৰ দৰেই শাস্তি প্ৰদান কৰিব৷ পুলিচে কৰিব নোৱৰা কামটো কৰাৰ জৰিয়তে ভাস্কৰে নিজৰ ‘হিৰোইক ইমেইজ’ এটা নিৰ্মাণ কৰিবলৈ চাব৷</p>

<p>অন্যফালে ৰত্নাৰ ঘটনাটোত বিনন্দ বৰ্মনৰ উপৰি আৰু এটা ছিমেন ছেম্প্‌ল ধৰা পৰিছিল৷ ইতিমধ্যে ডি এন এ টেষ্টত বিনন্দ বৰ্মন দোষী বুলি প্ৰমাণিত হৈছে৷ অনুসন্ধানত ওলাইছিল যে ঘটনাৰ দিনা বিনন্দৰ সৈতে হিমাংশু পাঠক নামৰ ল’ৰাটো আছিল৷ হিমাংশুৱে এটা প্ৰাইভেট মটৰ গেৰেজত কাম কৰে৷ তাৰো ঘৰ বিনন্দহঁতৰ গাঁৱতে৷ একেবাৰে দুখীয়া পৰিয়ালৰ ল’ৰা৷ ঘৰৰ অৱস্থা বেয়া কাৰণেই স্কুল যাবলৈ বাদ দি এনেয়ে ঘৰতে থকা হিমাংশু এদিন বিনন্দৰ সৈতে মহানগৰলৈ গুচি আহিছিল৷ নিজৰ লগত ৰাখি খুৱাই-বুৱাই হিমাংশুক বিনন্দই নিজে কাম শিকাইছিল৷ এতিয়াও কাম কৰি থকা গেৰেজটোত বিনন্দয়ে তাক সুমুৱাই দিছিল৷ একো কথাতে ওজৰ-আপত্তি নথকা নিমাখিত হিমাংশু পাঠকক গেৰেজৰ মালিক, গেৰেজলৈ অহা গ্ৰাহক আৰু লগৰবোৰেও বৰ ভাল পাইছিল৷</p>

<p>হিমাংশু পাঠকৰ আচৰণ আৰু গতিবিধি পৰীক্ষা কৰি পুলিচ নিশ্চিত হৈছিল যে সেইদিনা বিনন্দক সংগ দিবলৈ গৈয়ে সি ঘটনাৰ চাকনৈয়াত সোমাই পৰিছিল৷ বিনন্দৰ কথামতেই হিমাংশু অসহায় ৰত্নাৰ গাৰ ওপৰত উঠিছিল আৰু বিনন্দই দেখুওৱা ভয়তে আতংকিত আৰু নিৰুপায় হৈ বিনন্দই ল’বলৈ দিয়া পথকে সি বাছি লৈছিল৷ পুলিচে হিমাংশুক গ্ৰেপ্তাৰ কৰিব পাৰিলেহেঁতেন, কিন্তু নকৰিলে৷ পুলিচে ডি এন এৰ নমুনা সংগ্ৰহো কৰিব পাৰিলেহেঁতেন, কিন্তু নকৰিলে৷ পুলিচৰ গা স্পৰ্শ কৰি যোৱা বতাহো যাতে হিমাংশুৰ গাৰ ফালে বৈ নাযায়, সিমান সতৰ্কতাৰে পুলিচে তাক নজৰবন্দী কৰি ৰাখিলে৷ পুলিচৰ কাৰণে হিমাংশু আছিল পিঞ্জৰাত টোপ হৈ থকা এটা জীয়া খাহী ছাগলী৷</p>

<p>এনেকুৱা এটা লোভনীয় চিকাৰ ধৰিবলৈ বাঘ নিশ্চিতভাৱে আহিব৷</p>

<p>পুলিচে পৰিকল্পনা কৰা ধৰণেই বাঘ পিঞ্জৰাবদ্ধ হ’ব৷</p>

<p>আৰু পুলিচৰ কাৰণে এইটো এটা ডাঙৰ সফলতা হিচাপে চিহ্নিত হ’ব৷</p>

<p>এজন বাঘ চিকাৰীৰ দৰেই চিকাৰৰ অপেক্ষাত পুলিচ উত্তেজিত হৈ আছিল৷</p>

<p>পুলিচে তিস্তা চৌধুৰীৰ দেউতাক অনুপ চৌধুৰীক আৰম্ভণিৰ পৰাই তেওঁ কাক সন্দেহ কৰে জানিবলৈ চেষ্টা কৰি আহিছে কিন্তু মানুহজনে কোনোদিনে পুলিচক সহযোগিতা কৰা নাই৷ তিস্তা চৌধুৰীৰ ঘটনাটো যিধৰণে ঘটি গৈছিল, পুলিচে তদন্ত আগবঢ়াবলৈ একো ক্লু বিচাৰি পোৱা নাছিল৷ তদন্তকাৰী পুলিচ বিষয়াকেইজনৰ এনেকুৱা লাগিছিল যে অনুপ চৌধুৰীয়ে কিবা নহয় কিবা জানিছিল আৰু কিবা কাৰণত মুখখন বন্ধ ৰাখিব খুজিছিল৷ ভাস্কৰৰ নামটো চৰ্চালৈ অহাৰ লগে লগে পুলিচো নতুনকৈ তৎপৰ হৈছিল আৰু অনুপ চৌধুৰীক চাপ দিবলৈ আৰম্ভ কৰিছিল৷ কিন্তু মানুহজনে সদায়ে সেই একেকেইটা কথাকে কৈছিল৷ এটা কথাত পুলিচ নিশ্চিত হৈছিল যে তিস্তা চৌধুৰীৰ ঘটনাটো কোনো দূৰৰ মানুহে আহি কৰা নাছিল৷ কোনোবা ওচৰ-চুবুৰীয়া, তেনেই পৰিচিত কোনোবাই এই নাৰকীয় কাণ্ড সংঘটিত কৰিছিল৷ ঘৰৰ পৰা উঠাই নি ক’ৰবাত লুকুৱাই ৰাখি চাৰি দিনৰ পাছত আহি একপ্ৰকাৰ মৃত অৱস্থাত পদূলিমুখত পেলাই থৈ গৈছিল৷</p>

<p>পুলিচ নিশ্চিত হৈছিল যে ভাস্কৰ এই ঘটনাটোত জড়িত হৈ পৰিবই৷</p>

<p>এই নাৰকীয় কাণ্ডত জড়িত অপৰাধীক শাস্তি দিবলৈ ভাস্কৰ ইয়ালৈ আহিবই৷</p>

<p>ইয়াতে ঘূৰি-পকি থাকিব৷</p>

<p>হয়তো অনুপ চৌধুৰীক লগ কৰিবলৈ ভাস্কৰ ইয়ালৈ আহিব৷</p>

<p>হয়তো অনুপ চৌধুৰীক লগ নকৰি আন্দোলনটোৰ গুৰি ধৰি থকা তাতিয়ানা চৌধুৰীক লগ কৰিবলৈ আহিব৷</p>

<p>পুলিচে অতি তৎপৰতাৰে এই ঠাই, চিনাক্ত কৰা ইয়াৰ আন কিছুমান মানুহৰ ওপৰতো চোকা নজৰ ৰাখিলে৷</p>

<p>দুদিনৰ ভিতৰতে তাতিয়ানা নিশ্চিত হৈছিল যে মামাকৰ ঘৰখনৰ চাৰিওফালে কিবা এটা নতুনকৈ ঘটিবলৈ লৈছে৷ আগদিনা আবেলি লগত এজনী তিনি বছৰমান বয়সৰ কণমানি ছোৱালী লৈ এগৰাকী মহিলা আহিছিল৷ মামাকৰ সৈতে বহু সময় কথা পাতিছিল৷ খুব সম্ভৱ, মানুহগৰাকীয়ে নামটো বন্দিতা বৈশ্য বুলি কৈছিল৷ ছোৱালীজনীৰ নামটোহে মনত আছে তুতিৰ– ঈশ্বু– তাইৰ মুখত নামটো ভালকৈ ফুটাই নাছিল৷ তুতিৰ মনলৈ ভাঁহি আহিছিল তিস্তাৰ মুখখন৷ তিনি বছৰীয়া তিস্তায়ো নামটো কওঁতে তিত্তা বুলি কৈছিল৷ ‘কি বুলি ক’লা নামটো? মই শুনাই নাই৷’ সকলোৱে জোকাইছিল তাইক৷ তাই দুগুণ জোৰেৰে কৈ উঠিছিল– ‘তিত্‌তা’৷</p>

<p>ঈশ্বুক কোলাত বহুৱাই লৈ তুতিয়েও সুধিছিল– ‘কি বুলি ক’লা নামটো? মই শুনাই নাই৷’</p>

<p>বন্দিতা বৈশ্যই কৈছিল, ‘এই যে দস্যু ভাস্কৰ উভতি আহিছে বুলি বাতৰি ওলাই আছে– সঁচা কথা কৈছোঁ, মনলৈ এটা সাহস ঘূৰি আহিছে৷ ঠিক কাম কৰিছে ভাস্কৰে৷ শাস্তি এনেকুৱাই হ’ব লাগে৷ বছৰ বছৰ ধৰি কোৰ্টত চলি থকা বিচাৰে কাকো একো ন্যায় দিব নোৱাৰে৷ কোৰ্টে দিয়া শাস্তিয়ে কোনো অপৰাধীকে ভয় খুৱাব নোৱাৰে৷ এতিয়া চাব– বহুত মানুহেই বেয়া কাম কৰিবলৈ ভয় কৰিব৷ কোনো বিচাৰ নাই, তথ্য-প্ৰমাণ প্ৰদৰ্শন কৰি থকাৰ দৰকাৰ নাই– দোষ কৰিছে, অপৰাধী হয়– আৰু লগে লগে চূড়ান্ত শাস্তি৷ বছ–’ বন্দিতা বৈশ্য ৰৈছিল৷ অনুপ চৌধুৰীয়ে তেওঁলৈ চালে, চকুত আছিল এক সহানুভূতিৰ চাৱনি৷ হয়তো বন্দিতা বৈশ্যৰ জীৱনতো এনেকুৱা কিবা ঘটি গৈছে৷ নহ’লে মানুহজনীৰ মাজত ইমান ক্ষোভ থকা সম্ভৱ নহয়৷</p>

<p>‘বিশ্বাস কৰক, মোৰ এনেকুৱা লাগে যেন ভাস্কৰক মই লগ কৰিম৷ লগ কৰি কিছুমান কথা কৈ দিম৷’ বন্দিতা বৈশ্যই অনুপ চৌধুৰীলৈ চাই ক’লে৷ চৌধুৰীৰ দৃষ্টি বাহিৰৰ শূন্যতাত, তেওঁ তিস্তাৰ মুখখনৰ বাহিৰে একো দেখি থকা নাই৷ অনুপ চৌধুৰীৰ পৰা দৃষ্টি ঘূৰাই আনি বন্দিতা বৈশ্যই কৈ উঠিল, ‘কিয় নাজানো, দুদিনমানৰ পৰা এনেকুৱা লাগিছে যেন ময়ো ভাস্কৰৰ সৈতে চামিল হৈ যাম৷’ বাঁওহাতৰ আঙুলিকেইটা পিটিকি পিটিকি বন্দিতা বৈশ্যই ভোৰভোৰালে–‘ক’ৰবাত হঠাৎ ভাস্কৰক লগ পাই যোৱা হ’লে–’</p>

<p>তুতিয়ে মন কৰিলে, মামাকে ঈশ্বুক যোৱা সময়তহে গালখনত হাত ফুৰাই দি মৰম কৰিলে৷ তাই মন কৰিলে, বন্দিতা বৈশ্যৰ সৈতে কথা পাতি থকা গোটেই সময়খিনি মামাক অত্যন্ত উদাস হৈ থাকিল৷</p>

<p>হয়তো ঈশ্বু নামৰ এই সৰু ছোৱালীজনীয়ে অনুপ চৌধুৰীক ভিতৰি ভিতৰি আহত কৰি ৰাখিছিল৷</p>

<p>হয়তো বন্দিতা বৈশ্যই ঈশ্বুক সেইকাৰণেই লগত লৈ আহিছিল৷</p>

<p>সেইদিনা সন্ধিয়ালৈ অন্য এজন অচিনাকি মানুহ আহিছিল৷</p>

<p>পাছদিনা আগবেলাও এজন অন্য অচিনাকি মানুহ আহিছিল৷</p>

<p>দুপৰীয়ালৈ এজনী ছোৱালী আহিছিল৷</p>

<p>এই তিনিও আগন্তুকৰ কথা পতাৰ বিষয় আছিল দস্যু ভাস্কৰৰ পুনৰাগমন৷</p>

<p>মানুহ দুজনে অনুপ চৌধুৰীৰ সৈতে কথা পাতিছিল৷ তেওঁলোক দুয়োজনেই বিশ্বাস কৰিছিল যে দস্যু ভাস্কৰ উভতি অহাটো অত্যন্ত ভাল কথা হৈছে আৰু এই সময়ত সঁচাকৈয়ে বৰ প্ৰয়োজন আছিল৷ দিনে দিনে অপৰাধ বাঢ়ি গৈছে৷ বিশেষকৈ ধৰ্ষণৰ দৰে ঘটনা বৰ বেছিকৈ হ’বলৈ লৈছে৷ মানুহ যিমানে শিক্ষিত হৈছে সিমানে অপৰাধো বাঢ়িছে৷ দুয়োজনেই প্ৰায় একেধৰণেই কৈছিল যে আগতে আমাৰ ইয়াত এনেকুৱা ঘটনা খুব কম আছিল৷ কাৰণ কি জনাৰ উপায় নাই কিন্তু এতিয়া বৰ বেছিকৈ হ’বলৈ ধৰিছে৷ জনসংখ্যা বাঢ়িছে, অপৰাধ বাঢ়িছে কিন্তু সেই অনুপাতে পুলিচৰ নিযুক্তি হোৱা নাই৷ বেছিভাগ পুলিচেই ভি আই পি আৰু ভি ভি আই পিৰ নিৰাপত্তাৰ নামত ব্যস্ত থাকিব লাগে৷ ন্যায় ব্যৱস্থাটোৰো একেই অৱস্থা৷ অধিবক্তা বাঢ়িছে ঠিকেই, কিন্তু পৰ্যাপ্ত ন্যায়াধীশ নাই৷ ন্যায়াধীশ নাবাঢ়িলে বিচাৰ প্ৰক্ৰিয়াটো কেনেকৈ খৰতকীয়া হ’ব? গতিকে ধৰ্ষণৰ দৰে জঘন্য অপৰাধৰ ক্ষেত্ৰতো পুলিচে চাৰ্জশ্বিট দিবলৈ বহুত সময় ল’বলগীয়া হয়৷ ন্যায়াধীশসকলে আগদিনা শুনানি লোৱা গোচৰটোৰ বাকী থকা কামখিনিৰ কাৰণে পাছদিনা আকৌ সময় দিব নোৱাৰে৷ পাছৰ তাৰিখটো দিব লগা হয় ছমাহৰ পাছত অথবা এবছৰৰ পাছত৷ সেইকাৰণে বিচাৰৰ গোটেই প্ৰক্ৰিয়াটোৱেই দীঘলীয়া হৈ গৈ থাকে৷ ‘তাৰিখ পে তাৰিখ, তাৰিখ পে তাৰিখ’৷ তাৰে সুবাদতে অপৰাধীয়ে নিৰ্ভয়ে, নিসংকোচে এটাৰ পাছত আনটো অপৰাধ সংঘটিত কৰি গৈ থাকে৷ গতিকে সাধাৰণ মানুহৰ কাৰণে দস্যু ভাস্কৰৰ দৰে এটা পাৱাৰৰ বৰ প্ৰয়োজন আছিল৷ দুই আগন্তুকৰ কোনোবা এজনে বন্দিতা বৈশ্যৰ দৰেই দস্যু ভাস্কৰক লগ পাব খুজিছিল আৰু ভাস্কৰৰ সহযোগী হ’বলৈ আগ্ৰহ দেখুৱাইছিল৷</p>

<p>দুপৰীয়া সময়ত অহা ছোৱালীজনীৰ নাম স্নেহলতা চহৰীয়া বুলি কৈছিল৷ অনুপ চৌধুৰীৰ লগত বহু সময় ধৰি কথা পতাৰ পাছত স্নেহলতাই তুতিৰ লগতো ভালেমান পৰ কথা পাতিছিল৷ স্নেহলতা চহৰীয়াই পুখুৰীৰ পাৰৰ অনুষ্ঠানটোৰ কথা উল্লেখ কৰি তুতিক তেনেকুৱা এটা ‘ইনিচিয়েটিভ’ লোৱাৰ কাৰণে প্ৰশংসা কৰিছিল৷</p>

<p>স্নেহলতাই কৈছিল, এতিয়া মানুহক এটা ছুপাৰ পাৱাৰৰ বৰ প্ৰয়োজন হৈছে৷</p>

<p>তাতিয়ানা আচৰিত হৈছিল, বন্দিতা বৈশ্যৰ দৰেই স্নেহলতায়ো ভাস্কৰৰ দলত যোগ দিবলৈ আকাংক্ষা পুহি ৰাখিছিল– ‘ক’ৰবাত হঠাৎ ভাস্কৰক লগ পাই যোৱা হ’লে–’</p>

<p>বন্দিতা বৈশ্য, আন দুজন পুৰুষ আগন্তুক আৰু স্নেহলতা চহৰীয়া কাকোৱেই তাতিয়ানাই সহজভাৱে ল’ব পৰা নাছিল৷ আটাইকেইগৰাকী মানুহৰ ওপৰতে তাইৰ সন্দেহ উপজিছিল৷ এনেকুৱা অভিজ্ঞতা সিহঁতৰ ইউনিভাৰছিটি হোষ্টেলতো হৈছিল৷ যিকোনো এটা চৰ্চিত ঘটনাৰ সময়তে এনেকুৱা কিছুমান সন্দেহজনক মানুহৰ আৱিৰ্ভাৱ হৈছিল যিয়ে কিছুমান কথা জানিবলৈ অতিৰিক্ত আগ্ৰহ দেখুৱাইছিল৷ এই দুদিনত অহা চাৰিওগৰাকী আগন্তুকেই কিছুমান কথা জানিবলৈ অতিৰিক্ত আগ্ৰহ আৰু সীমাহীন উৎসুকতা দেখুৱাইছে৷ স্নেহলতা চহৰীয়াই ৱাশ্বৰূম যোৱাৰ অচিলাৰে ভিতৰলৈ সোমাই গৈছিল৷ ৱাশ্বৰূমৰ পৰা ওলাই পিছফালৰ সৰু পাচলি বাগিচাখন চাইছিল৷ বাউণ্ডেৰী ৱালখনত আঁউজি কথা পতাৰ ছলেৰে স্নেহলতাই ৱালখনৰ কাষেৰে যোৱা বাটটো, সেইফালে ক’লৈ যাব পাৰি, কোনোবা মানুহ ৱালখন জঁপিয়াই পাৰ হৈ আহিব বা যাব পাৰে নে নোৱাৰে হয়তো সেইবোৰকে চাইছিল৷ তাতিয়ানাৰ সৈতে কথা পাতি পাতি গোটেই ঘৰটো চাইছিল আৰু এফালৰ পৰা সুধি গৈছিল–</p>

<p>এইটো ৰূমত কোন কোন থাকে?</p>

<p>মামী অলপমান স্বাভাৱিক হৈছেনে? অচিনাকি মানুহৰ লগত কথা পাতেনে?</p>

<p>মামা মানুহজনৰ খং আছেনে?</p>

<p>তিস্তাৰ কে’ছটো পুলিচে গাপ দি ৰাখিছে নেকি?</p>

<p>ইয়াৰ পাছত নতুন কি প্ৰ’গ্ৰাম লোৱাৰ কথা ভাবিছে?</p>

<p>এনেকুৱা প্ৰতিবাদ, ধৰ্ণা আৰু ধৰ্মঘটে সঁচাকৈয়ে কিবা লাভ দিব পাৰে জানো?</p>

<p>স্নেহলতা চহৰীয়াক বিদায় দি আহি তুতিয়ে মামাকক সুধিছিল– ‘মামা, এই মানুহবোৰ তুমি কোন বুলি ভাবিছা?’</p>

<p>অনুপ চৌধুৰীয়ে একো নকৈ তাইৰ মুখলৈ চাইছিল৷</p>

<p>‘তোমাৰ এনেকুৱা লগা নাইনে বিভিন্ন ভেশচন ধৰি ধৰি পুলিচৰ মানুহ ইয়ালৈ আহিবলৈ ধৰিছে?’</p>

<p>‘যোৱা এমাহে প্ৰায় প্ৰতিদিনেই পুলিচ আহিছে৷ পুলিচ অহাটো কি নতুন কথা?’ এক নিস্পৃহ উদাসীনতাৰে অনুপ চৌধুৰীয়ে ক’লে৷</p>

<p>‘কিন্তু এইবাৰ পুলিচ ভেশচন ধৰি আহিছে৷’</p>

<p>অনুপ চৌধুৰীয়ে একো নক’লে৷ তাই কি ক’ব খুজিছে তেওঁ এবাৰ ভাবিবলৈ চেষ্টা কৰিলে৷</p>

<p>‘পুলিচে কিবা নতুন পৰিকল্পনা কৰিছে–’ কথাটো ক’ব খুজিও তুতি ৰৈ গ’ল, কিবা এটা ভাবি নক’লে৷</p>

<p>কিন্তু দেখা গ’ল, পুলিচৰ পৰিকল্পনা আৰু সকলো কুচকাৱাজক অসাৰ প্ৰতিপন্ন কৰি সন্ধিয়া প্ৰাইম টাইম বুলেটিন চলি থকাৰ মাজতে বাজিবলৈ ধৰিলে এটা ‘বিগ ব্ৰেকিং’ নিউজ৷</p>

<p>কিছু সময়ৰ পূৰ্বে চহৰৰ পৰা প্ৰায় পঞ্চাছ কিলোমিটাৰ দূৰত্বৰ এখন গাঁৱত উদ্ধাৰ হৈছে এজন পুলিচ এছ আইৰ মৃতদেহ৷</p>

<p>বাতৰিৰ আৰম্ভণিতে এংকৰে যিবোৰ শিৰোনাম উচ্চাৰণ কৰিছিল তাৰে দুটা বাতৰি পঢ়াৰ পাছতে ব্ৰেকিং বাজিছিল৷ তাৰ পাছত ঘটনাস্থলীৰ পৰা লাইভ হৈছিল৷ আঠ বজাত আৰম্ভ হ’বলগীয়া টক্‌ শ্ব’টোৰ সময় আটাইকেইটা চেনেলেই আধাঘণ্টা পিছুৱাই দিবলগীয়া হৈছিল৷</p>

<p>এইবাৰ ভাস্কৰৰ ৰূপ পৰিৱৰ্তন হৈছিল৷</p>

<p>চিঠিৰ শেষত এইবাৰ নাম দিছিল– ‘ইতি, দস্যু ভাস্কৰ’৷</p>

<p>এটা শাৰীৰ ঘোষণাৰ পৰিৱৰ্তে আছিল এখন দীঘলীয়া ঘোষণাপত্ৰ৷</p>

<p>পিছপৰা এই গাঁওখনৰ মাজেৰে এখন নদী বৈ গৈছে৷ গাঁৱৰ বহু মানুহেই সেই নদীৰ পানীকে খোৱাপানী হিচাপে ব্যৱহাৰ কৰে৷ অকণমান আৰ্থিকভাৱে স্বচ্ছল মানুহকেইঘৰৰহে নিজা কুঁৱা বা দমকল আছে৷ সেই নদীতে মানুহে গা ধোৱে৷ কাপোৰ-কানি ধোৱে৷ দুপৰীয়া সেই নদীতে গৰু, ম’হ, ছাগলীয়ে পানী খায়৷ ঘৰৰ গৰুটো, ছাগলীজনী অথবা পোহনীয়া কুকুৰটো মৰিলে মানুহে সেই নদীতে গৈ পেলায়৷ মানুহেও তাৰ পৰাই পানী আনি খায়৷</p>

<p>বোৱঁতী সেই নদীখন তেওঁলোকৰ কাৰণে মাক আৰু দেৱতাৰ দৰে৷</p>

<p>এটা এটা চুবুৰীৰ কাৰণে একোটা সুকীয়া ঘাট থাকে৷ এই ঘাটবোৰ মানুহবোৰে নিজেই বনাই লোৱা৷</p>

<p>এনেকুৱা এটা ঘাটতে সন্ধিয়া মাছ মাৰি উভতি অহা দুটা মানুহে দেখা পালে পুলিচ এছ আই উপেন ৰাভাৰ মৃতদেহটো৷ বালিচঁহীয়া মাটিখিনিয়ে তেজত ভিজি কজলা বৰণ লৈছে৷ উপেন ৰাভা তলমুৱাকৈ পৰি আছে৷ টৰ্চৰ পোহৰত দুয়োটাই দেখিলে, পিস্তলটো তেতিয়াও কঁকালত থকা ক’ভাৰটোৰ ভিতৰত নিস্পাপ শিশু এটাৰ দৰেই হাত-ভৰি কোঁচাই শুই আছে৷</p>

<p>থানাৰ পৰা মানুহ আহিল আৰু উপেন ৰাভাক উঠাই লৰালৰিকৈ হাস্পতাললৈ লৈ গ’ল৷</p>

<p>উশাহটো বাচি থাকক বা নাথাকক শ্মশানলৈ নিয়াৰ আগতে এবাৰ হাস্পতালৰ পৱিত্ৰ ভূমি স্পৰ্শ কৰোৱাই অনাটো জীৱনৰ পৰম সত্য৷ অ’ চি ৰঞ্জিত দাসে মনে মনে ভাবিলে৷ ইয়াৰ পাছত আৰু ৰঞ্জিত দাসে জীৱনৰ পৰম সত্যৰ বিষয়ে ভাবিবলৈ সময় নাপালে৷ এনেকুৱা ঘটনাবোৰ সাংবাদিকে ইমান সোনকালে কেনেকৈ গম পাই যায় ভাবি ৰঞ্জিত দাস আচৰিত হয়৷ এনেকুৱা ঘটনাত পুলিচে কাকো খবৰ দিব লগা নহয়েই৷ ৰঞ্জিত দাসক সাংবাদিকে হাস্পতাল চৌহদতে আগুৰি ধৰিলে আৰু এইটোও ভাস্কৰেই সংঘটিত কৰিছে নেকি সুধি সুধি ব্যতিব্যস্ত কৰি তুলিলে৷</p>

<p>ৰঞ্জিত দাসৰ তেহে খেয়াল হ’ল আৰু সাংবাদিকসকলক অকণমান সময় অপেক্ষা কৰিবলৈ কৈ তৎপৰতাৰে ডাক্তৰৰ কাষত তেতিয়াও ট্ৰেচাৰ ট্ৰ’লীখনতে পৰি থকা উপেন ৰাভাৰ পকেটটো পৰীক্ষা কৰিলে৷ এখন চিঠি পালে৷ চিঠিখন মনোযোগেৰে পঢ়িলে৷ ৰঞ্জিত দাসৰ গাটো ক’ৰবাত অকণমান সিৰসিৰাই গ’ল৷ ৰঞ্জিত দাসে ফোন কৰি এছ পি বিজন শৰ্মাক ঘটনাৰ আদ্যোপান্ত জনালে, চিঠিখন পঢ়ি শুনালে আৰু ৰৈ থকা সাংবাদিকসকলক চিঠিখন দিয়াৰ প্ৰসংগত অনুমতি ল’লে৷</p>

<p>নদীৰ ঘাটৰ পৰা ফ’ৰেনছিকৰ দলটো উভতি আহিছিল৷ ইতিমধ্যে এছ পি শৰ্মাও আহি হাজিৰ হৈছিল৷ টিভিত আৰম্ভ হৈছিল ‘বিগ ব্ৰেকিং’ আৰু ঘটনাস্থলীৰ পৰা ‘লাইভ’৷ সাংবাদিকসকলে অত্যন্ত তৎপৰতাৰে বাতৰিটো ‘ক’ভাৰ’ কৰিছিল৷ কোনোবাই নদীৰ ঘাটৰ পৰা ফ’ৰেনছিকৰ দলটোৰ কাম আৰু বিৱৰণেৰে, কোনোবাই হাস্পতালৰ পৰা আৰু কোনোবাই থানাৰ পৰা– মানুহক টিভিৰ সন্মুখৰ পৰা উঠি যাব নোৱৰাকৈ সন্মোহনী ভাষাৰে উত্তেজনাপূৰ্ণ বৃত্তান্ত জাৰি ৰাখিছিল৷</p>

</body>
</html>