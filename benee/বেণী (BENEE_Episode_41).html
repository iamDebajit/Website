<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_41)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 41</h2>
    <hr>

    <h2>উদ্যোগপৰ্ব</h2>

<h3>১৬</h3>

 
<p>শোক আৰু অব্যক্ত অনুশোচনাই নিশা দুয়োটা মানুহক একেখন বিছনাত নি উঠাইছিল৷</p>

<p>প্ৰায় সোতৰ বছৰৰ পাছত নিৱেদিতা অজিত মজুমদাৰৰ সৈতে একেলগে শুইছিল৷ মজুমদাৰৰ টোপনি অহা নাছিল৷ কিবা এটা আচহুৱা অনুভৱ হৈছিল৷ বুকুত মূৰটো গুঁজি দি নিৱেদিতা যিমানে ওচৰ চাপি আহিব খুজিছিল মজুমদাৰৰ সিমানে বুকুখন গধুৰ লাগিছিল৷ মজুমদাৰৰ এনেকুৱা লাগিছিল যেন গোটেই পৃথিৱীখন পদব্ৰজে ঘূৰি আহি সোতৰ বছৰৰ পাছত পুনৰ নিৱেদিতাৰ ওচৰত উপস্থিত হৈছেহি৷ আলফুলে বুকুৰ মাজলৈ টানি লৈছিল নিৱেদিতাক৷ বুকু ভাঙি ওলাই আহিব খোজা কান্দোনটো নিৱেদিতাই ৰখাব নোৱাৰে৷ মজুমদাৰৰ এনেকুৱা লাগে যেন এই পৃথিৱীৰ কোনো নাৰীৰ নথকা কিবা এটা নিৱেদিতাৰ আছে৷ নিৱেদিতাৰ চকুৰে বৈ বুকু ভিজি অহা চকুলোত মজুমদাৰৰ ভিতৰত জ্বলি থকা জুইকুৰা দুগুণ মাৰমুখী হৈ দপদপাই জ্বলি উঠে৷ জীৱনটোৰ পৰা কি বিচাৰিছিল? এই বিচৰা আৰু পোৱাখিনিৰ মাজত দেখোন একোৱেই মিল নাই? চকুৰ আঁৰতে ডাঙৰ হৈ তেনেই অচিনাকি হৈ পৰা ল’ৰাটো এনেকৈয়ে চকুৰ আঁতৰ হৈ যাব বুলি মজুমদাৰে ভবাই নাছিল৷ নিৱেদিতাই মানি ল’বলৈ টান পালেও মজুমদাৰ একপ্ৰকাৰ নিশ্চিত হৈছিল যে অনুৰাগ আৰু উভতি নাহে৷ এজন পুৰুষে যিমানে লোভনীয় সংগ লাভ নকৰক কিয় কোনো অভিসাৰ বেছি দিনৰ বাবে একেটা স্থানত বৰ্তি নাথাকে৷</p>

<p>সময়ৰ লগে লগে কিছুমান সন্দেহ আৰু অনুমান সলনি হৈছিল৷</p>

<p>এটা মুহূৰ্তত অমূলক যেন লাগিলেও দীৰ্ঘ সময়ৰ বাবে মজুমদাৰৰ পতিয়ন যাবলৈ মন গৈছিল যে কোনোবাই তাক অপহৰণ কৰিবও পাৰে৷ নিৱেদিতাৰ মনলৈকো বাৰে বাৰে এই ভাবটোৱেই আহি আছিল৷ কিন্তু কোনোবা এটা মুহূৰ্তত মজুমদাৰ পতিয়ন যাবলৈ এটা শক্তিশালী যেন লগা যুক্তি সন্মুখত থিয় হৈছিল৷ যিটো সময়ত তেওঁৰ ধন-ধান উভৈনদী আছিল, লাগ বুলিলেই কোটি টকা দিব পাৰিছিল সেই সময়তে এনেকুৱা ধন দাবী বা অপহৰণৰ দৰে অভিজ্ঞতাৰ সন্মুখীন নোহোৱা মজুমদাৰক কোনোবাই এই আকালৰ দিনত ধন দাবী কৰিবলৈ অনুৰাগক অপহৰণ কৰিবনে?</p>

<p>মজুমদাৰ নিশ্চিত নাছিল৷ মজুমদাৰে ইয়াকে দেখিছিল যে জীৱনটোত নিশ্চিত হ’ব পৰা কোনো সত্যই নাই৷ যিকোনো এটা সত্য আন এটা সত্যই নাকচ নকৰালৈকেহে সত্য৷</p>

<p>মানুহৰ শক্তি আৰু ক্ষমতা থাকিলে জীৱনত কি কি হ’ব পাৰে মজুমদাৰৰ কিছু ধাৰণা হৈছে৷</p>

<p>কিন্তু মানুহৰ শক্তি আৰু ক্ষমতা নাথাকিলে জীৱনত কি কি হ’ব পাৰে তেওঁৰ এতিয়াও ভালকৈ ধাৰণা হোৱা নাই৷ এনেকুৱা হ’ব পাৰে নেকি যে মজুমদাৰৰ এনেকুৱা এটা দিন অহালৈকে কোনোবাই বাট চাই আছিল?</p>

<p>বহু যুক্তি বিচাৰি বিচাৰি, সকলো সন্দেহ নাকচ কৰি কৰি দুয়োটা মানুহেই নিশ্চিত হৈছিল যে অপহৰণ নহয়, কোনোবাই হয়তো তাক মাৰি পেলাইছে৷ তাৰ হাতত যিখন ডেবিট কাৰ্ড আছিল, সেই একাউণ্টটোত দুই লাখমান টকা আছিল৷ কিবা এটা কথা ভাবি নিৱেদিতা দিনত বেংকলৈ গৈছিল, মেনেজাৰৰ সৈতে কথা পাতি নিশ্চিত হৈছিল যে পইছাখিনি আছে আৰু দেখিছিল যোৱা চাৰিটা দিনত একাউণ্টৰ পৰা এটকাও খৰচ হোৱা নাই৷ এক নিশ্চিত সন্দেহত নিৱেদিতাৰ চকু দুটা চলচলীয়া হৈ উঠিছিল৷ নিৱেদিতাই কোৱা কথাখিনি শুনাৰ পাছত মেনেজাৰ তাপস শৰ্মাই সুধিছিল, ‘কাৰ্ডখন ব্লক কৰি দিওঁ নেকি?’ এক মুহূৰ্ত ভাবি নিৱেদিতাই কৈ উঠিছিল– ‘নাই, নালাগে৷’</p>

<p>পুলিচৰ ওচৰ নচপাকৈয়ে কথাবোৰৰ এটা নিষ্পত্তি আশা কৰিছিল মজুমদাৰে৷ কিন্তু সময় আগবঢ়াৰ লগে লগে মনৰ ভিতৰত ভয় এটাও বাঢ়ি গৈ আছিল– পুলিচক নজনাই তেওঁ বাৰু ভুল কৰিছে নেকি?</p>

<p>নিৱেদিতাই যোৱা পাঁচ দিনে এই কথাটোকে চিঞৰি আছিল–</p>

<p>পুলিচক কথাটো জনাব লাগিছিল নেকি?</p>

<p>ইমান সৰু ল’ৰাটো, একমাত্ৰ ল’ৰাটো ঘৰখনত নাই, তুমি কেনেকৈ ইমান নিস্পৃহ হৈ থাকিব পাৰিছা?</p>

<p>পুলিচক এনেয়ে, মুখেৰে হ’লেও কথাটো কৈ নোথোৱা কিয়?</p>

<p>খং আৰু ক্ষোভত নিৱেদিতাই কৈছিল, কাইলৈ থানালৈ মই নিজেই যাম৷ মই এনেকৈ থাকিব নোৱাৰোঁ৷ পেটত ভাত নাই, চকুত টোপনি নাই– তুমি কি বুজি পাবা? দহ মাহ পেটত লৈ জন্ম দিয়া ল’ৰাটো নাইকিয়া হৈ থাকিলে মাক এজনীৰ কেনেকুৱা লাগে তোমাৰ দৰে মতা মানুহবোৰে কেনেকৈ বুজি পাবা?</p>

<p>মজুমদাৰ নিস্পৃহ হৈ থকা নাছিল৷ ভিতৰত এজাক প্ৰচণ্ড ধুমুহাই মজুমদাৰক বিধবস্ত কৰি পেলাইছিল৷</p>

<p>নিৱেদিতাই যিমান সহজভাৱে লৈছিল আচলতে কথাবোৰ সিমান সহজ নাছিল৷</p>

<p>এজন ক্ষমতা নথকা মানুহে কিমান কথা চিন্তা কৰিব লগা হয় সেইটো নিৱেদিতাই কেনেকৈ বুজি পাব?</p>

<p>নিৱেদিতাই কেৱল এজনী মাক হৈ কথাটো ভাবিছে৷ নিজৰ কথা ভবাই নাই৷</p>

<p>থানালৈ গৈ অনুৰাগ নিৰুদ্দেশ হৈ থকাৰ কথাটো কোৱাৰ লগে লগে পুলিচে পৱনক সোধা-পোছা কৰিবই৷ সি বা কি কথা কৈ পেলায়? পৱনৰ কথা-বতৰা, অংগ-ভংগী একোতে এতিয়া আগৰ সেই কনফিডেঞ্চ নাই৷ এবাৰ জিভা পিছল খালে পুলিচে গোটেইবোৰ কথা উলিয়াই পেলাব৷ পৱনে কৰি অহা কামবোৰ, মজুমদাৰে কৰিবলৈ দিয়া কামবোৰে ভূতৰ ৰূপ লৈ পুলিচৰ মূৰত আহি থিতাপি নল’বনে? সেই ভূতে মজুমদাৰক জীয়াই ৰাখিবনে?</p>

<p>পুলিচে যেতিয়া গম পাব যে অনুৰাগেই তিস্তা চৌধুৰীক অপহৰণ কৰি আনি চাৰি দিন এইখন ঘৰতে ৰাখি ৰে’প কৰিছিল আৰু মৃতপ্ৰায় অৱস্থাত পেলাই থৈ আহিছিলগৈ, সেই কথা জনাৰ পাছতো পুলিচৰ পৰা লুকুৱাই ৰখা হৈছিল– পুলিচে পৱন, নিৱেদিতা আৰু অজিত মজুমদাৰক এৰি দিবনে?</p>

<p>ন্যায়ালয়ে এই কথাকে দোহাৰিব যে অপৰাধ লুকুৱাবলৈ চেষ্টা কৰা মানুহবোৰো অপৰাধীৰ সমানেই দোষী৷ সেয়ে হ’লে মজুমদাৰ, নিৱেদিতা আৰু পৱন জে’লত থাকিব লগা হোৱাটো নিশ্চিত৷</p>

<p>কিন্তু আজি যদি অজিত মজুমদাৰৰ হাতত ক্ষমতা থাকিলহেঁতেন?</p>

<p>নিৱেদিতাই মজুমদাৰক প্ৰায়ে কৈছিল– ‘এই পাৱাৰ পাৱাৰকৈ দম্ভালি মাৰি নাথাকিবা৷ বেয়া দিন পৰিলে সেই পাৱাৰেই তোমাক নিৰ্দয়ভাৱে কন্দুৱাব৷’</p>

<p>নিৱেদিতাৰ কথাটোৱে মজুমদাৰৰ বুকুত খুন্দিয়াই আছে৷ ঠিকেই কৈছিল নিৱেদিতাই৷</p>

<p>ঠিক সেই মুহূৰ্ততে মজুমদাৰৰ কাষত আহি থিয় হৈছিল নিৱেদিতা আৰু কোনো আগ-গুৰি নোহোৱাকৈ কৈ উঠিছিল– ‘তুমি এবাৰ থানালৈ নোযোৱা কিয়?’</p>

<p>নেজ লৰাই বহি থকা কুকুৰটোৰ নেজডালতে যেন নিৱেদিতাই ভুলতে গচক মাৰি দিছিল; এটা আঘাতপ্ৰাপ্ত কুকুৰৰ দৰেই ঘেংকৈ উঠিছিল মজুমদাৰ–</p>

<p>‘কি কৰিবগৈ লাগে থানাত?’</p>

<p>নিৱেদিতা হতভম্ব হৈ উঠিছিল৷ ছদিন ধৰি ঘৰত ল’ৰাটো নাই আৰু বাপেকটো হৈ সুধিছে থানাত গৈ কি কৰিব লাগে? কি অদ্ভুত মানুহ এইটো?</p>

<p>‘তুমি ভবাৰ দৰে মই দাঁত-নখ নোহোৱা বাঘ নহয়৷ এতিয়াও ইচ্ছা কৰিলে বহুত কিবাকিবি কৰি পেলাব পাৰোঁ৷’</p>

<p>‘হাৰে, মইনো কেতিয়া কি ক’লোঁ?’ নিৱেদিতা বাৰুকৈয়ে স্তম্ভিত হৈছিল৷</p>

<p>গোটেই দিনটো ভবা-চিন্তা কৰি আবেলি সময়ত মজুমদাৰে অ’চি প্ৰদীপ শুক্লবৈদ্যক ফোন কৰিছিল আৰু অত্যন্ত বিনয়েৰে সন্ধিয়া চাহ একাপ খোৱাকৈ নিমন্ত্ৰণ জনাইছিল৷ কৈছিল, সৰু কথা এটা আলোচনা কৰিবলৈ আছিল৷ ভিতৰত যিমান ডাঙৰ ধুমুহাই বলি নাথাকক কিয় ভিতৰৰ ধুমুহা ভিতৰতে সামৰি থ’ব জনা কথাটোৰ বাবেই অজিত মজুমদাৰে জীৱনত অত দূৰ আগুৱাই আহিব পাৰিছিল৷</p>

<p>প্ৰদীপ শুক্লবৈদ্য এই থানালৈ অহা বেছি দিন হোৱা নাই৷ কিন্তু অজিত মজুমদাৰে নামটো কোৱাৰ লগে লগেই তেওঁ চিনি পালে৷ থানালৈ আহিয়ে এজন অ’ চিয়ে নিজৰ এলেকাটোৰ বিষয়ে শিকিবলগীয়া কথাবোৰ শুক্লবৈদ্যয়ো খুব কম দিনৰ ভিতৰতে শিকি পেলাইছিল৷ মজুমদাৰৰ বিষয়েও তেওঁ অৰ্জন কৰি পেলাইছিল যাৱতীয় সকলো জ্ঞান৷</p>

<p>ৰাজ্যখনৰ ইমূৰৰ পৰা সিমূৰলৈ ঘূৰি থাকি প্ৰদীপ শুক্লবৈদ্যই এই জ্ঞানকে অৰ্জন কৰি পেলাইছিল যে দলনিত থকা খাল সিঁচি ধৰি নিয়া মাছখিনিয়েই মাছ নহয়৷ ভাল ভাল শিঙি-মাগুৰখিনি থাকে বোকাৰ বহু গভীৰত থকা গাঁতত সোমাই৷ প্ৰদীপ শুক্লবৈদ্যই সেই গাঁতবোৰ চিনি পায় আৰু বগলী-কণামুচৰিয়ে ঠোঁট জুবুৰিয়াবলৈ ভাল নোপোৱা বোকাতো শিঙি-মাগুৰৰ বুদবুদ বিচাৰি ফুৰে৷</p>

<p>সন্ধিয়া সময়ত অ’ চি প্ৰদীপ শুক্লবৈদ্য অজিত মজুমদাৰৰ ঘৰত উপস্থিত হৈছিলগৈ৷ মানুহটো আছিল মজুমদাৰৰ হিচাপত তেনেই চাপৰ৷ আৰু হয়তো এক চেণ্টিমিটাৰমান চাপৰ হোৱা হ’লেই তেওঁ ফিটনেছ টেষ্টত পাছ হ’ব নোৱাৰিলেহেঁতেন৷ প্ৰদীপ শুক্লবৈদ্যক জোখতকৈ বেছি চাপৰ যেন লাগিছিল বেলুন এটাৰ দৰেই এক পূৰ্বনিৰ্ধাৰিত আকাৰত বাহিৰলৈ ওলোৱা পেটটোৰ কাৰণে৷ শুক্লবৈদ্যই এজন ভদ্ৰ মানুহৰ দৰে ছোফাখনত বহিবলৈ এৰি কোঠাটোত সজাই ৰখা বস্তুবোৰ আগ্ৰহেৰে চাইছিল আৰু একোটা বদভ্যাসৰ দৰেই ক্ৰমে তললৈ নামি গৈ থকা পেণ্টটো বেল্টডালত ধৰি সজোৰে ওপৰলৈ উঠাবলৈ চাইছিল৷ অলপ সময়ৰ মূৰে মূৰে তেওঁ এই কামটো অতি যান্ত্ৰিকভাৱে কৰিছিল৷ মজুমদাৰে মানুহটোলৈকে চাই আছিল৷ কিবা এটা ক’ব খুজি আছিল কিন্তু নকৈ বেছি স্বস্তিবোধ কৰিছিল৷</p>

<p>‘আপুনি এজন যাদুকৰ৷’ প্ৰদীপ শুক্লবৈদ্যই মজুমদাৰক কৈছিল৷</p>

<p>মজুমদাৰে এনেকুৱা এটা কথা কাৰো মুখতে শুনা নাছিল৷ কোনোদিনে কল্পনাও কৰা নাছিল৷ আৰু যেতিয়া এজন অ’ চিয়ে এনেকৈ কৈ পেলাইছে তেওঁ একো বুজিব নোৱাৰি বুৰ্বকৰ দৰে শুক্লবৈদ্যৰ মুখলৈ চাই থাকিল৷ শুক্লবৈদ্যই খেকখেকাই হাঁহি উঠিল, হাঁহিটো সৰু ল’ৰা এটাই প্লাষ্টিকৰ থাল এখনত কোবাই উঠাৰ দৰে শুনা গ’ল৷</p>

<p>‘ভুলকৈ ক’লোঁ নেকি?’ শুক্লবৈদ্যই পৰিস্থিতিটো সহজ কৰিবলৈ চালে৷</p>

<p>‘নিশ্চয় ভুলকৈ কোৱা নাই৷ মইহে বুজি পোৱা নাই৷’ মজুমদাৰে বিনয়েৰে ক’লে৷</p>

<p>‘ক্ষমতাশালী প্ৰতিজন মানুহেই একো একোজন যাদুকৰ৷ নহয়নে?’</p>

<p>‘আপুনিও এজন ক্ষমতাশালী মানুহ৷ তেন্তে আপুনিও এজন যাদুকৰ?’</p>

<p>‘এক্‌যেক্টলি–, মই এজন যাদুকৰ বাবেই আপোনাৰ নিমন্ত্ৰণ ৰক্ষা কৰি দৌৰি আহিছোঁ৷ সেইটোৱে নহয় জানো?’ শুক্লবৈদ্যই আকৌ হাঁহি উঠিল৷</p>

<p>পানী এগিলাছ লৈ নিৱেদিতা সোমাই আহিছিল৷ শুক্লবৈদ্যৰ হাঁহিটো শুনি নিৱেদিতাৰ ডিঙিটো তেনেই শুকাই গ’ল, এনেকুৱা লাগিল যেন গোটেই গিলাছ পানী তাই গিলি পেলাব৷ নিৱেদিতাৰ মুখেৰে কিবাকৈহে ওলাইছিল–</p>

<p>‘নমস্কাৰ৷’</p>

<p>‘খুব টেনছনত থকা যেন লাগিছে আপোনাক৷ নল’ব টেনছন৷’</p>

<p>‘নাই নাই, পানী খাওকচোন–’ নিৱেদিতাই কেনোমতে ক’লে৷</p>

<p>শুক্লবৈদ্যই গিলাছটোৰ চাৰিওফালে তৰ্জনী আঙুলিটো তিনিবাৰ ঘূৰালে আৰু কৈ উঠিল–</p>

<p>‘মই সৱ হাৱা কৰি দিম, টেনছন হাৱা হৈ যাব৷ গিলি গিলি বোম বোম–’ পুনৰ সজোৰে হাঁহি উঠিল প্ৰদীপ শুক্লবৈদ্য৷</p>

<p>নিৱেদিতাৰ এনেকুৱা লাগিছিল যেন সেই মুহূৰ্ততে তাৰ পৰা ওলাই দৌৰ দিব৷</p>

<p>অজিত মজুমদাৰে প্ৰদীপ শুক্লবৈদ্যলৈকে চাই থাকিল– কি ধৰণৰ মানুহ এইটো?</p>
<a href="বেণী (BENEE_Episode_42).html">NEXT</a>
</body>
</html>