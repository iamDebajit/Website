<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_20)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 20</h1>
    <hr>
    <h2>সভাপৰ্ব</h2>

<h3>৭</h3>
 

<p>টেক্সিখন বিদায় দি মধুৱন্তী সোমাই আহিল, দেখিলে ময়ূখ বেলকনিত বহি আছে৷ হাতত হুইস্কিৰ গিলাচ৷ তাই পোনে শোৱনি কোঠালৈ গ’ল৷ পিন্ধি থকা কাপোৰকেইটা দলিয়াই থৈ লৰালৰিকৈ ৱাশ্বৰূমত সোমাল৷ থাকক, কাপোৰ পাছত সামৰিব৷ তাই বাথৰূমৰ পৰা ওলায়েই ফ্ৰীজটো খুলিলে৷ অহা দেৰি হ’ব পাৰে বুলি কেইবাবিধো ব্যঞ্জন বনাই থৈয়ে গৈছিল৷ ভাতকেইটা বহাই দি এইখিনিকে গৰম কৰি দিলেই হৈ যাব৷ তাই দেখিলে, ফ্ৰীজৰ বস্তুবোৰ তাই থৈ যোৱা ধৰণেই আছে, ময়ূখে একো খোৱা নাই৷ তাই বেলকনিলৈ গ’ল আৰু তাক সুধিলে– ‘খাবলৈ কিবা দিম?’</p>

<p>‘নালাগে৷’ ময়ূখৰ চমু উত্তৰ৷</p>

<p>খং উঠিছে নেকি ময়ূখৰ? কিন্তু কিয়? মধুৱন্তীৰ মনটো বেয়া লাগি গ’ল৷ পুখুৰীপাৰত বিচাৰি পোৱা উৎসাহৰ মাটিৰ পাত্ৰটো হঠাৎ যেন হাতৰ পৰা সৰি পৰি গ’ল৷</p>

<p>হয়তো তাৰ পেগটো শেষেই হোৱা নাছিল, মধুৱন্তীয়ে সুধিলে– ‘ভাত বাঢ়োঁনে?’</p>

<p>ময়ূখ আচৰিত হ’ল, তাইলৈ এবাৰ চালে আৰু সুধি পেলালে– ‘হ’লেই নেকি?’</p>

<p>‘বাঢ়োঁ?’</p>

<p>‘ওঁ–’</p>

<p>এই এটা এটা শব্দৰ বাধ্যত পৰি কৰা প্ৰশ্ন আৰু উত্তৰবোৰ বিছনাত পৰালৈকে থাকিল৷ মধুৱন্তীয়ে আঁঠুৱাখন তৰি বিছনাৰ চাৰিওফালে গুঁজি উঠে মানে ময়ূখৰ দীৰ্ঘশ্বাস আৰম্ভ হৈ গৈছিল৷ তাইৰ মনটো বেয়া লাগিয়ে থাকিল৷</p>

<p>পুৱা সাৰ পোৱাৰ পাছতো তাইৰ সেই বেয়া লাগি থকা ভাবটো থাকিলেই৷ পুখুৰীপাৰৰ অনুষ্ঠানটোত কালি ইমান দেৰিলৈকে থকা কথাটোৰ বাদে ময়ূখৰ খং কৰিব লগা একো কথাই নাই৷ সিতো তাইক অনা-নিয়া কৰিব লগা হোৱা নাই৷ তাই উভতি অহা দেৰি হোৱা কাৰণে ভাত ৰান্ধিব লগা হোৱা নাই৷ সন্ধিয়া চাহকাপ খাবলৈ নাপালে– চাহকাপতো সি নিজেও বনাই খাব পাৰিলেহেঁতেন৷ বিয়াৰ আগতে, মাক যেতিয়া বায়েকৰ ঘৰলৈ থকাকৈ গৈছিল তেতিয়া কোনে চাহ বনাই খুৱাইছিল? নিজেইতো বনাই খাইছিল৷ আৰু তাকনো চাহ কেনেই লাগিছে? চাহতকৈ ভাল লগা বস্তু দেখোন ঘৰত মজুত কৰি ৰাখিছেই৷ তাই যেতিয়া আহি ঘৰ সোমাইছিল তেতিয়াতো সি তাকে খাই আছিল৷ তেতিয়াহ’লে চাহ খাবলৈ নোপোৱাৰ কাৰণে কিয় খং উঠিব লাগে? আচলতে– কালি পুখুৰীপাৰৰ অনুষ্ঠানত অৰ্পিতা দত্ত নামৰ লেখিকাগৰাকীয়ে কোৱা কথাটোৱেই সঁচা, ‘পুৰুষতন্ত্ৰটো মানুহৰ মনত অদ্ভুত ধৰণে বৰ্তি থাকে৷’</p>

<p>অৰ্পিতা দত্তই কৈছিল, জ্ঞাতসাৰে অথবা অজ্ঞাতসাৰে, সকলো মানুহেই পুৰুষতন্ত্ৰৰ দাস৷ ইয়াৰ ৰূপটো বুজি পাবলৈ মানুহক একেবাৰে সাধাৰণভাৱে চাৰিটা ভাগত ভাগ কৰি পেলাব পাৰি৷ প্ৰথমতে ভাগ কৰা হওক– পুৰুষ আৰু নাৰী৷ নাৰীসকলৰ এটা ভাগ হ’ল পুৰুষতন্ত্ৰবিৰোধী আৰু আনসকল পুৰুষতন্ত্ৰৰ পালনকৰ্তা, এই শ্ৰেণীটো বহু পুৰুষতকৈ বেছি পুৰুষতান্ত্ৰিক৷ পুৰুষসকলকো দুটা ভাগত ভগাই পেলাব পাৰি৷ প্ৰথম ভাগটো দেহে-মনে পুৰুষতান্ত্ৰিক৷ এই শ্ৰেণীৰ পুৰুষসকলে ভাবে যে তেওঁলোক সকলো সম্পদৰ মালিক আৰু ঘৈণীয়েকবিলাক দাসী৷ এনেকি নাৰীগৰাকীৰ শৰীৰটোৰো মালিক নাৰীগৰাকী নিজে নহয়৷ নাৰীৰ জন্মই হৈছে পুৰুষৰ ভোগ আৰু সেৱাৰ বাবে৷ পুৰুষৰ আনটো শ্ৰেণী অলপ ৰসময়৷ আমাৰ সমাজত এতিয়া কট্টৰ পুৰুষতান্ত্ৰিকসকলতকৈ এই শ্ৰেণীটোৰ সংখ্যা বেছি৷ এই শ্ৰেণীৰ পুৰুষসকলক ৰসময় বুলি কোৱাৰ কাৰণ হৈছে– দেখাত তেওঁলোক পুৰুষতন্ত্ৰবিৰোধী; অন্য শব্দত তেওঁলোকক নাৰীৰ প্ৰতি সহানুভূতিশীল, মানৱতাবাদী বুলিও ক’ব পাৰি৷ নাৰী বা অন্যসকলক মানুহৰ মৰ্যাদা দিয়াত তেওঁলোকৰ কোনো আপত্তি নাই৷ কিন্তু ভেৰী কণ্ডিশ্যনেল৷ তেওঁলোক সন্ত্ৰাসবাদী সংগঠনৰ শ্লিপাৰ চে’লবোৰৰ দৰে৷ খালী চকুৰে মণিব নোৱৰা ভাইৰাছবোৰৰ দৰে৷ শ্লিপাৰ চে’লবোৰ যেনেকৈ বিশেষ পৰিস্থিতিত সক্ৰিয় হৈ উঠে, ভাইৰাছবোৰে যেনেকৈ সংক্ৰমণৰ সুযোগ আৰু সুবিধাজনক ঠাই পালে ভয়ংকৰ হৈ উঠে– একোটা বিশেষ পৰিস্থিতিত এই শ্ৰেণীৰ পুৰুষসকলৰ মাজতো পুৰুষতন্ত্ৰ উদ্ভাসিত হৈ উঠে৷ আপোনালোকে ঘৰৰ পুৰুষজনৰ সৈতে এই কথাখিনি মিলাই চাবচোন, এক বিশেষ পৰিস্থিতিত তেওঁ কোনো এদিন মানুহৰ পৰা ‘পুৰুষ’ত পৰিণত হৈছিল নেকি? পুৰুসকলেও নিজৰ ক্ষেত্ৰত এবাৰ ভালকৈ গমি-পিতি চাবচোন– এক বিশেষ পৰিস্থিতিত আপুনিও কেতিয়াবা মানুহৰ পৰা ‘পুৰুষ’লৈ ৰূপান্তৰিত হৈছিল নেকি?</p>

<p>ময়ূখো কালি মানুহৰ পৰা পুৰুষলৈ ৰূপান্তৰিত হৈছিল নেকি?</p>

<p>ময়ূখে সাৰ পাইছে৷ সি সাৰসুৰ নোহোৱাকৈ পৰি থকা মধুৱন্তীৰ ফালে চাপি গ’ল আৰু তাইক বাঁওহাতখনেৰে মেৰিয়াই ধৰি তেনেকৈয়ে পৰি থাকিল৷ তাৰ চৈতালী গুপ্তালৈ মনত পৰিল৷ এনেকৈ ধৰি থকা হ’লে চৈতালী মেম এনেকৈ পৰি থাকিলহেঁতেননে? চাগে’ নাথাকিলহেঁতেন৷ সি হাতখন ওপৰৰ ফালে আগবঢ়াই দিলে৷ নাই– একোতে উত্তাপ নাছিল মধুৱন্তীৰ শৰীৰত৷ সি হতাশ হ’ল৷ সি বিচাৰিছিল মধুৱন্তী এজনী বনৰীয়া মেকুৰীৰ দৰে তাৰ গাৰ ওপৰত জঁপিয়াই পৰাটো৷ ময়ূখৰ সেই সপোনটোলৈ মনত পৰিল৷</p>

<p>সি সপোনটোৰ এটা ইমেইজ কল্পনা কৰি ল’লে– অজগৰলৈ ৰূপান্তৰিত হোৱা মধুৱন্তীক সি সাবটি ধৰি আছে; এটা বিৰক্তিকৰ, চেঁচা, সৰীসৃপ শৰীৰ৷</p>

</body>
</html>