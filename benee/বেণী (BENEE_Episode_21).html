<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_21)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 21</h1>
    <hr>
    <h2>সভাপৰ্ব</h2>

<h3>৮</h3>

 

<p>অফিচ সোমায়েই ময়ূখ নিজৰ কামত লাগিছিল৷ শনিবাৰৰ আগতে সি ৰিপোৰ্টটো হে’ড অফিচলৈ পঠিয়াবই লাগিব৷ ব্যস্ততাৰ মাজতো চৈতালী মেমৰ কথা তাৰ মনত পৰি আছে৷ কিন্তু কিবা এটা ভাবনাই তাক বাধা দি আছে; সি তেওঁৰ কেবিনলৈ উঠি যাবলৈ অস্বস্তি পাই আছে৷</p>

<p>চৈতালী গুপ্তাও নিজৰ কামত ব্যস্ত৷ তেওঁ ময়ূখৰ কেবিনৰ আগেৰেই দুবাৰ অহা-যোৱা কৰিছে কিন্তু সোমাব খোজা নাই৷ চৈতালী গুপ্তাই চাব খুজিছে ময়ূখ তেওঁৰ ওচৰলৈ যায় নে নাযায়৷ তেওঁৰ প্ৰতি তাৰ আগ্ৰহ আছে নে নাই৷</p>

<p>অফিচ ছুটী হৈছিল৷ সকলো ঘৰমুৱা হৈছিল৷ সি তেতিয়াও কেবিনতে বহি আছিল৷ কাম সামৰা নাছিল, আচলতে সি চৈতালী মেমে তাক মাত দি যায় নে নাযায় তাকে চাবলৈ বহি আছিল৷ লাহে লাহে অফিচটো নীৰৱতাই গিলি আহিছিল৷ তেতিয়াহে তাৰ খেয়াল হ’ল যে চৈতালী মেমে আজি গাড়ী আনিছে নে নাই খবৰ কৰাটো তাৰ দায়িত্ব আছিল৷</p>

<p>সি লৰালৰিকৈ ওলাই গৈছিল আৰু দুৱাৰ খুলি দেখে তেওঁ একান্তমনে কিবা এটা পঢ়ি আছে৷</p>

<p>‘বহা৷ মই জাষ্ট মেইলটো পঠিয়াই লওঁ৷’ মূৰ নোতোলাকৈয়ে তেওঁ ক’লে৷ তেওঁ মেইলটো পঢ়া শেষ কৰি ‘ছেন্‌ড’ কৰিলে আৰু লেপটপটো সামৰি কৈ উঠিল– ‘কোৱা৷’</p>

<p>‘গাড়ী আনিছেনে মেম?’ সি সুধিলে৷</p>

<p>‘নাই৷’</p>

<p>‘যাবনে এতিয়া?’</p>

<p>‘মোক ড্ৰপ কৰি দিবা?’</p>

<p>সি উত্তৰ দিয়াৰ সলনি হাঁহিলে৷</p>

<p>গাড়ীত উঠিয়ে চৈতালী গুপ্তাই সুধিলে– ‘মই গাড়ী নাই অনা কাৰণে এটা দায়িত্ব হিচাপে মোক ড্ৰপ কৰাৰ কথা ভাবিলা নে বেচহাৰাক অলপ দয়া কৰা উচিত বুলি ভাবিলা?’</p>

<p>‘আপোনাৰ নিজৰ কোনটো যেন লাগিছে?’ ময়ূখে ওলোটাই তেওঁকে সুধিলে৷</p>

<p>তেওঁ হাঁহিলে, ক’লে– ‘ভাল চিনেমা বা উপন্যাসবিলাকত মোৰ প্ৰায়ে এইটো অভিজ্ঞতা হয়৷ ধৰি লোৱা এটা চৰিত্ৰই এটা প্ৰশ্ন কৰিলে, মই লগে লগে মোৰ মাজত সেই উত্তৰটো বিচাৰি চাওঁ আৰু মোৰ সৈতে সিটো চৰিত্ৰই দিয়া উত্তৰটো মিলে নেকি আগ্ৰহেৰে চাওঁ৷ কিন্তু কোনোদিনে নিমিলে৷ তোমাকো মোৰ তেনেকুৱা এটা চৰিত্ৰ যেন লাগে৷ যিটো উত্তৰ আচলতে পাব লাগিছিল, সেই উত্তৰটো নাথাকে৷’</p>

<p>‘মোৰ প্ৰশ্নটোৰ উত্তৰ এইটো নেকি?’ ময়ূখে হাঁহিলে, ‘মই যদি পাৰ্« চৰিত্ৰ তেন্তে আপুনি সেই চিনেমা বা উপন্যাসখনৰ নায়িকা৷’</p>

<p>‘নায়িকা নে ভিলেইন?’ চৈতালী গুপ্তাই সোধে৷</p>

<p>‘ভিলেইনে আপোনাৰ দৰে কথা নকয়৷’</p>

<p>‘ছেভেনটিজ-এইটিজৰ ভিলেইনৰ কনচেপ্ত এতিয়া ক’তো নাই ৰে বাবা, ছ’চাইটিতো নাই, উপন্যাস-গল্প-চিনেমাতো নাই৷ এতিয়া কোন হিৰো কোন ভিলেইন একো কৈ দিব নোৱাৰি৷ পোষ্ট-ট্ৰুথৰ জামানা ভাই৷ সত্য বহুত দূৰ অতলত থাকে, সহজে দেখা নাযায়৷’</p>

<p>‘হয় ন?’ ময়ূখে উচ্চাৰণ কৰিলে৷ এইটো তাৰ প্ৰশ্ন নে স্বীকাৰ-উক্তি চৈতালী গুপ্তাই ধাৰণা কৰিব নোৱাৰিলে আৰু কৰাটো ইমান জৰুৰী বোধো নকৰিলে৷</p>

<p>অলপ সময় মনে মনে থকাৰ পাছত চৈতালী গুপ্তাই হঠাৎ কুন্তীৰ কথা উলিয়ালে৷ হয়তো আগদিনাৰ কথাবোৰ চৈতালী গুপ্তাৰ মূৰত ঘূৰ্ণি বতাহ এজাকৰ দৰে ইফালৰ পৰা সিফালে পাকঘূৰণি খাই ফুৰিছে৷ হয়তো তেনেকৈয়ে কুন্তী, ভিলেইন আৰু দূৰ অতলত থকা সত্যৰ কথা চেতন মনলৈ উফৰি আহিছে৷</p>

<p>চৈতালী গুপ্তাই মহাভাৰতৰ আদিপৰ্বত বৰ্ণিত এক কাহিনী ক’বলৈ আৰম্ভ কৰিছিল–</p>

<p>কুন্তী বিবাহৰ উপযুক্ত হোৱাৰ পাছত ৰজা কুন্তিভোজে এক স্বয়ম্বৰ সভাৰ আয়োজন কৰে৷ এই সভাত কুন্তীয়ে পাণ্ডুক স্বামীৰূপে বৰণ কৰে৷ ইতিপূৰ্বে পাণ্ডুৱে মাদ্ৰী নামৰ আন এগৰাকী কন্যাকো বিবাহ কৰাইছিল৷ কুন্তীক বিয়া কৰাৰ এমাহৰ পাছতে পাণ্ডু দিগ্বিজয়ৰ বাবে ৰাওনা হয় আৰু কেইবাখনো দেশ জয় কৰে৷ ইয়াৰ কিছুদিন পাছত ৰজা পাণ্ডুৱে কুন্তী আৰু মাদ্ৰীক লগত লৈ হিমালয়ৰ দক্ষিণ দিশৰ এক অৰণ্যভূমিলৈ যায়৷ এদিন সেই ঠাইত তপস্যাৰত ঋষিতনয় কিন্দমে পত্নীৰ সৈতে হৰিণৰ ৰূপ ধাৰণ কৰি ৰংগ-কেলি কৰি আছিল৷ সেই সময়ত তাত গৈ উপস্থিত হোৱা পাণ্ডুৱে সংগমৰত হৰিণযুগলক শৰবিদ্ধ কৰে৷ ইয়াৰ ফলত হৰিণৰূপী কিন্দম মুনি নিহত হয়৷ মৃত্যুৰ পূৰ্বে কিন্দমে পাণ্ডুক অভিশাপ দিয়ে যে, কোনো নাৰীৰ সৈতে সংগমত মিলিত হ’লেই পাণ্ডুৱে মৃত্যুবৰণ কৰিব৷ এই অভিশাপৰ কাৰণে মাদ্ৰী আৰু কুন্তী উভয়েই স্বামী-সংসৰ্গৰ পৰা বঞ্চিত হ’ব লগা হয়৷ নিঃসন্তান দশাৰ পৰা মুক্তি পাবৰ বাবে কুন্তীয়ে পাণ্ডুক ঋষি দুৰ্বাসাই দান কৰা সেই মন্ত্ৰৰ কথা অৱগত কৰে আৰু পাণ্ডুৰ অনুৰোধত কুন্তী তিনিজন দেৱতাৰ সৈতে মিলিত হ’বলগীয়া হয়৷ ৰজা পাণ্ডুৱে বিচাৰিছিল যে তেওঁৰ প্ৰথমটি সন্তান ধৰ্মপৰায়ণ হওক৷ তেওঁৰ ইচ্ছাতে কুন্তীয়ে দুৰ্বাসা মুনীয়ে দিয়া সেই মন্ত্ৰৰ দ্বাৰা প্ৰথমে ধৰ্ম দেৱতাক আহ্বান কৰে আৰু শতশৃংগ পৰ্বতত মিলিত হয়৷ এই মিলনৰ ফলত কুন্তীৰ দ্বিতীয় পুত্ৰ তথা প্ৰথম পাণ্ডৱ যুধিষ্ঠিৰৰ জন্ম হয়৷ পৰৱৰ্তী কালত পাণ্ডুৱে এক বলৱান পুত্ৰ কামনা কৰে আৰু সেইমৰ্মেই কুন্তী বায়ু দেৱতাৰ সৈতে মিলিত হয়৷ সেই বায়ু দেৱতাৰে সন্তান আছিল ভীম৷ অনুৰূপ অনুৰোধত কুন্তী দেৱৰাজ ইন্দ্ৰৰ সৈতে মিলিত হয়৷ এই মিলনৰ ফলস্বৰূপে অৰ্জুনৰ জন্ম হয়৷ পাণ্ডুৰ পত্নী হিচাপে কুন্তীয়ে তিনিটিকৈ পুত্ৰ সন্তান জন্ম দিয়াৰ পাছত মাদ্ৰী দেৱীয়েও নিজৰ সন্তান কামনা কৰে৷ এই বিপদৰ পৰা উদ্ধাৰ পাবলৈ পাণ্ডু কুন্তীৰ শৰণাপন্ন হ’ল আৰু ঋষি দুৰ্বাসাই কুন্তীক প্ৰদান কৰা মন্ত্ৰটো এবাৰৰ বাবে মাদ্ৰীক দান কৰিবলৈ অনুৰোধ কৰিলে৷ কুন্তী মান্তি হ’ল আৰু সেই অনুযায়ী মাদ্ৰীয়ে বৰ চাতুৰ্যৰে অশ্বিনীকুমাৰদ্বয়ক আহ্বান কৰিলে আৰু তেওঁলোকৰ ঔৰসত মাদ্ৰীয়ে দুটিকৈ পুত্ৰ সন্তান জন্ম দিলে৷ সেই সন্তানদ্বয়ে হৈছে নকুল আৰু সহদেৱ৷ আটাইকেইটা সন্তান পাণ্ডুৰ ক্ষেত্ৰজ কাৰণেই এই পাঁচ সন্তানক পঞ্চপাণ্ডৱ বুলি কোৱা হয়৷</p>

<p>এদিন ঘটনাক্ৰমে পাণ্ডু অত্যন্ত কামাৰ্ত হৈ মাদ্ৰীৰ সৈতে মিলিত হয় আৰু ঋষি কিন্দমৰ শাওপাত অনুযায়ী সংগমৰত অৱস্থাতে মৃত্যুবৰণ কৰে৷ এই সকলো কথা জনাৰ পাছত কুন্তীয়ে স্বামীৰ সৈতে সহমৃতা হ’ব বিচাৰে৷ কিন্তু মাদ্ৰীয়ে সকলো দোষৰ ভাৰ স্বীকাৰ কৰি নিজেই সহমৃতা হোৱাৰ প্ৰতিজ্ঞা কৰে৷ মাদ্ৰীয়ে মৃত্যুৰ পূৰ্বে দুই পুত্ৰ নকুল আৰু সহদেৱক কুন্তীৰ হাতত সমৰ্পণ কৰে৷</p>

<p>ময়ূখ আচৰিত হ’ল৷ ইমানদিনে সি যুধিষ্ঠিৰ, ভীম, অৰ্জুন, নকুল আৰু সহদেৱক ৰজা পাণ্ডুৰ সন্তান বুলিয়ে ভাবি আছিল৷ সি যেতিয়া কালি মহাভাৰতৰ কথা উলিয়াইছিল, তাৰ সেইটো কাহিনী মনত আছিল ছোৱালী মানুহৰ পেটত কিয় কথা নাথাকে প্ৰসংগটোৰ কাৰণে৷ কাহিনীটো সিহঁতক তিতিয়ে কৈছিল, ঠিক তেনেকৈয়ে, সেই ৰূপতে৷</p>

<p>‘এতিয়া আমি যিখন সমাজত বাস কৰিছোঁ, আমাৰতো বহুত স্বাধীনতা, বহুত অধিকাৰ– তাৰ পাছতো এগৰাকী নাৰীয়ে এনেকুৱা এটা কথা কল্পনা কৰিব পাৰিবনে ময়ূখ?’</p>

<p>সি কি ক’ব ভাবিবই পৰা নাই৷ এইখিনি সময়ত তিতি-কুলপ্ৰদীপহঁত থাকিব লাগিছিল৷</p>

<p>‘হাজাৰ হাজাৰ বছৰ ধৰি সমাজখনে কি বৈপৰীত্যৰ মাজেৰে আমাৰ সভ্যতাক ভৱিষ্যতৰ ফালে টানি নি আছে ভাবি চোৱাচোন– এক দুৰ্ভাগ্যৰ বলত বুলি কোৱা, ঘটনাক্ৰমত বুলি কোৱা– দ্ৰৌপদীয়ে পঞ্চপাণ্ডৱক পতিবৰণ কৰিব লগা হ’ল আৰু যথাৰীতি পাঁচো ভাইৰ লগতে ছেক্স লাইফ কটাব লগাত পৰিল৷ এতিয়া আমাৰ সমাজত দস্তুৰ এইটোৱে যে কোনোবা ছোৱালী বা মহিলাই যদি একাধিক ল’ৰা বা পুৰুষৰ লগত সম্পৰ্ক ৰক্ষা কৰে, লাগিলে সেয়া প্ৰেমৰ সম্পৰ্কই হওক, লাগিলে তাত শৰীৰৰ কোনো সম্পৰ্কই নাথাকক– তাৰ পাছতো সেই ছোৱালীজনী বা নাৰীগৰাকীক কোৱা হয় পাঞ্চালী– দ্ৰৌপদী– হয় নে নহয় কোৱা? ‘পাঞ্চালী’ শব্দটো বহুতে ‘প্ৰছ্‌টিটিউট’ৰ সমাৰ্থক শব্দ হিচাপেই ব্যৱহাৰ কৰে৷ অথচ কুন্তীওতো চাৰিজন বেলেগ বেলেগ দেৱতাৰ শয্যাসংগী হৈছিল?’</p>

<p>যানজঁটৰ বাবে গাড়ী লাহে লাহে আগবাঢ়িছিল৷ চৈতালী গুপ্তা বহু সময় ধৰি নীৰৱে বহি আছিল৷ ময়ূখে তেওঁৰ মুখলৈ চোৱা নাই৷ তাৰ চকু সন্মুখৰ ফালে, অথচ সেই যানজঁটত সন্মুখৰ ফালে চাই থাকিবলৈ একো নাছিল৷ তেৱোঁ সন্মুখৰ গাড়ীখনৰ নাম্বাৰ প্লেটৰ বৰ্ণ আৰু সংখ্যাকেইটাকে বাৰে বাৰে পঢ়িছিল, অথচ পাছৰবাৰ পঢ়োঁতেও সংখ্যাকেইটা নতুন যেন লাগিছিল, যেন প্ৰথমবাৰলৈ পঢ়িছে তেওঁ৷</p>

<p>দীৰ্ঘ সময়ৰ নীৰৱতা ভংগ কৰি চৈতালী গুপ্তাই সুধিছিল– ‘ক্ষেত্ৰজ মানে কি, জানা নেকি তুমি?’</p>

<p>‘কি বুলি ক’লে শব্দটো?’ ময়ূখে ধীৰ কণ্ঠে সুধিছিল৷</p>

<p>‘ক্ষেত্ৰজ–’</p>

<p>‘নাজানো মেম৷’</p>

<p>‘সঁচাই কৈছা নেকি?’</p>

<p>‘ছিৰিয়াছলী মেম৷ আজি প্ৰথমবাৰৰ বাবে শব্দটো শুনিছোঁ৷ কিনো তাৰমানে?’ ময়ূখে চৈতালী গুপ্তালৈ চাই উদগ্ৰীব হৈ সুধিছিল৷</p>

<p>এক মুহূৰ্ত ৰৈ চৈতালী গুপ্তাই কৈছিল–</p>

<p>‘সংহিতা যুগত বাৰ প্ৰকাৰৰ পুত্ৰৰ বিধান আছিল৷ মনু সংহিতাত ঔৰসজাত পুত্ৰক প্ৰথম আৰু ক্ষেত্ৰজ পুত্ৰক দ্বিতীয় স্থানত ৰখা হৈছিল৷ এই ক্ষেত্ৰজ পুত্ৰৰ কনচেপ্তটো হ’ল– অপুত্ৰক বিধৱা নাৰী, কোনো ৰোগীৰ পত্নী অথবা ক্লীব পুৰুষৰ পত্নীয়ে নিজৰ বংশ ৰক্ষাৰ বাবে কোনোবা পুৰুষৰ শয্যাসংগী হৈ পুত্ৰ কামনা কৰিব পাৰে৷ সেয়ে ক্ষেত্ৰজ পুত্ৰ৷’</p>

<p>চৈতালী গুপ্তা পুনৰ নীৰৱ হৈ গৈছিল৷ ময়ূখ ৰৈ আছিল তেওঁ ক’ব খোজা পৰৱৰ্তী কথাখিনিৰ বাবে৷ একো নোকোৱা দেখি সি কৈ উঠিছিল– ‘পিছৰখিনি কওক আকৌ৷’</p>

<p>প্ৰতিক্ৰিয়াহীন চৈতালী গুপ্তা আৰু বহু পৰলৈকে নীৰৱেই আছিল৷</p>

<p>হঠাৎ সেই নীৰৱতা ভংগ কৰি তেওঁ কৈ উঠিছিল– ‘নিজৰ বংশ ৰক্ষাৰ স্বাৰ্থত পৰপুৰুষৰ শয্যাসংগী হোৱাটো কোনো অন্যায় অথবা অধৰ্ম নহয়৷ এয়ে শাস্ত্ৰৰ বিধান৷ আমাৰ পাঁচ হেজাৰ বছৰীয়া সভ্যতা আৰু সংস্কৃতিৰ গৌৰৱময় ঐতিহ্য৷ কিন্তু এগৰাকী নাৰীয়ে অপ্ৰাপ্তিৰ যন্ত্ৰণা কঢ়িয়াই নুফুৰি কোনোবা বিশ্বাসী পুৰুষৰ সৈতে মিলিত হ’লে সেয়া অবৈধ৷ অন্যায়৷ অধৰ্ম৷ পাপাচাৰ৷ ব্যভিচাৰ৷ বাহ–’</p>

<p>গে’টৰ সন্মুখত গাড়ীখন ৰখাই ময়ূখে চৈতালী গুপ্তাৰ চকুলৈ চাইছিল৷ তেওঁৰ চকুত কৌতূহলমিশ্ৰিত ক্ষোভ আছিল৷ তাৰ মনত আছিল দ্বন্দ্ব৷ সি উভতি যাব নে গাড়ীখন চৌহদৰ ভিতৰত পাৰ্ক কৰিব ধৰিব নোৱাৰিলে৷ চৈতালী গুপ্তাই কৈ উঠিছিল– ‘সত্যৰ চৰিত্ৰ বৰ বিচিত্ৰ৷ কিছুমান সত্য দেখা পোৱাতে থাকে, কিছুমান নাথাকে৷’</p>

<p>ময়ূখে তাৰ ফালৰ উইণ্ডো গ্লাছখন খুলি বিদায় জনোৱাৰ ভংগীত তেওঁৰ মুখৰ ফালে চালে৷ চৈতালী গুপ্তাই হয়তো তাৰ দ্বিধাৱস্থাক বুজি উঠিছিল, তেওঁ ক’লে– ‘মোৰতো আৰু কুন্তীৰ দৰে দুৰ্বাসা মুনিয়ে দান কৰা মন্ত্ৰ নাই যে উচ্ছাৰণ কৰিলেই ময়ূখ দেৱতা গাড়ীৰ পৰা নামি আহিব–’</p>

<p>‘পেগ এটা খুৱাই যদি গাড়ীখন ৰাখোঁ৷’ চিন্তিত ভংগীত সি ক’লে, ‘কথাবোৰ ভাবি মাথাটোৱে ঘূৰি গ’ল৷’</p>

<p>ঘৰলৈ উভতি যাওঁতে ময়ূখৰ কালিৰ দৰেই দেৰি হৈছিল৷ কালিৰ দৰেই তাৰ মধুৱন্তীৰ মুখখন মনত পৰাৰ লগে লগে মনটো বেয়া লাগিল৷ কালিতকৈ আজি বেছি বেয়া লাগিল৷ নিজৰ এই অনৈতিক বাসনা আৰু অধঃপতনৰ বাবে তাৰ দোষী দোষী লাগিল৷ অথচ চৈতালী মেমৰ সৈতে থকা সময়ত, তেওঁৰ কথা শুনি থাকোঁতে, তেওঁৰ কথাত, তেওঁৰ এক্টিভিটীত নৈতিকতা আৰু অনৈতিকতাৰ মাজত সি স্পষ্ট একো পাৰ্থক্য দেখা নাপায়৷ সকলো কেৱল ধোঁৱা ধোঁৱা দেখে৷ তাৰ প্ৰশ্ন হয়, চৈতালী মেমক সুধিবলৈ মন যায়– তেতিয়াহ’লে নৈতিকতা কি? কুমাৰী কুন্তীক দুৰ্বাসা মুনিয়ে দিয়া মন্ত্ৰটোৱেইতো যৌনতাৰ স্বাধীনতা, সেই মন্ত্ৰ উচ্ছাৰণ কৰি কুন্তীয়ে যাৰ সৈতেই ছেক্স কৰিব খোজে তেওঁৰ সৈতেই কৰাটো সম্ভৱ– সেই স্বাধীনতাত তেতিয়াহ’লে অনৈতিক বুলি একোৱেই নাছিল?</p>

<p>যদি অনৈতিক আছিল সেই স্বাধীনতা, তেনেহ’লে ঋষি দুৰ্বাসাই কিয় দিছিল সেই মন্ত্ৰ?</p>

<p>যদি নৈতিক আছিল, তেনেহ’লে সেই স্বাধীনতা কেৱল কুন্তীৰ বাবেহে কিয়?</p>

</body>
</html>