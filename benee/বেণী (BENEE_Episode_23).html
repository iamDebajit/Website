<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_23)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 23</h2>
    <hr>
    <h2>সভাপৰ্ব</h2>

<h3>১০</h3>

<p>লুকু মধুৱন্তীতকৈ পাঁচ বছৰে ডাঙৰ৷ মধুৱন্তীৰ বিয়াখন হৈ যোৱাৰ লগে লগে লুকুৰ কথাটো চকুত পৰা হৈছে৷ খুব সম্ভৱ এই কথাটোৰ কাৰণেই লুকু তাইৰ বিয়ালৈ নাহিল৷ বিয়াৰ আগদিনা লুকুৱে ফোন কৰি তাইক শুভেচ্ছা জনালে, বিয়ালৈ আহিব নোৱৰা কাৰণে দুখ প্ৰকাশো কৰিলে৷ বয়সৰ পাৰ্থক্য থাকিলেও লুকু তাইৰ অতি ঘনিষ্ঠ বান্ধৱীৰ দৰে৷ বেয়া লাগিছিল মধুৱন্তীৰ৷ বান্ধৱী হ’লেও তাই এগৰাকী ডাক্তৰ, তাইৰ এৰাব নোৱৰা দায়িত্ব কিছুমান থাকে, সেইটোও মধুৱন্তীয়ে বুজি পায়৷ মাকৰ খং উঠিছিল, অন্ততঃ এটা দিন ছুটী লৈ লুকু আহিব পাৰে৷</p>

<p>‘তাই সেই হস্পিটেলখনতে সোমাই থাকিলে ক’ত গতি লাগিব? বিয়াই-সবাহে অকণমান ওলাই-মেলি আহিব লাগিব৷ তেহে কোনোবা এটা ল’ৰা, কোনোবা এজনী মাকৰ চকুত পৰিব৷’ এই কথাটোকে মাকে মিঠুকো কৈছিল৷ মিঠুয়েনো কি ক’ব?</p>

<p>আজিকালি লুকুক ভুল ধৰা মানুহৰ অভাৱ নাই৷ সকলোৱে কিবা নহয় কিবা এটা মন্তব্য কৰে, কিবা নহয় কিবা এটা পৰামৰ্শ দিয়ে৷ আগতে যিবিলাক মানুহে লুকুক প্ৰশংসা কৰি তৎ নাপাইছিল, সেইবিলাক মানুহেই এতিয়া ভুল আঙুলিয়াই থাকে৷ মানুহবিলাকৰ কথা শুনিলে এনেকুৱা লাগে যেন তাইৰ বিয়াখন নোহোৱাৰ কাৰণে তায়েই দায়ী৷ লুকুৱে এইবোৰ কথালৈ গুৰুত্ব নিদিয়ে, হাঁহি হাঁহি আঁতৰি গুচি যায়৷ গতিকে আগতে যিবিলাক মানুহে ‘লুকুৰ নিচিনা ছিৰিয়াছ ছোৱালী কম আছে’ বুলি কৈছিল, এতিয়া সেইবোৰ মানুহেই ক’বলৈ ধৰিছে– লুকু নতুনকৈ চঞ্চল হৈছে৷</p>

<p>লুকু সৰুৰে পৰাই ছিৰিয়াছ আছিল, পঢ়াতো আছিল অত্যন্ত চোকা৷ মিঠু তেনেকুৱা নাছিল৷ হাঁহি-ধেমালি কৰি সময় পাৰ কৰি দিছিল৷ লুকুৰ ৰিজাল্ট ওলাবৰ দিনা মাক-বাপেক দুয়োটাই সদায়েই এই কথা কৈ অনুশোচনা কৰিছিল যে অলপ ছিৰিয়াছ হোৱা হ’লে মিঠুয়েও লুকুৰ সমানেই ভাল ৰিজাল্ট কৰিব পাৰিলেহেঁতেন৷ কিন্তু মিঠুৰ কোনো অনুশোচনা নাছিল৷ তাই নিজৰ চখতে টেক্সটাইল ইঞ্জিনিয়াৰিং পঢ়িছিল আৰু ভবা মতেই ফেশ্বন ডিজাইনিঙক কেৰিয়াৰ হিচাপে বাছি লৈছিল৷ কোনোদিনে নভবাকৈয়ে তাইৰ সন্মুখত এক সুযোগৰ সোণালী পথ মুকলি হৈছিল৷ চাকৰি সূত্ৰে নন্দন মুম্বাইলৈ বদলি হৈছিল৷ মিঠুৱে খুব কম সময়ৰ ভিতৰতে কিছুমান মানুহৰ সৈতে সম্পৰ্ক গঢ়ি তুলিছিল আৰু তেনেকৈয়ে তাই এখন চিনেমাত এছিছটেণ্ট কষ্টিউম ডিজাইনাৰ হিচাপে কাম কৰাৰ সুযোগ পাইছিল৷ এই চিনেমাখনৰ সফলতাৰ পাছত মিঠু আৰু ৰৈ থাকিবলগীয়া হোৱা নাছিল৷ ইটোৰ পাছত সিটোকৈ তাইলৈ কেইবাটাও কষ্টিউম ডিজাইনাৰ হিচাপে কাম কৰাৰ অফাৰ আহিছিল৷ এতিয়া তাইৰ হাতত কেইবাখনো চিনেমাৰ কাম৷</p>

<p>লুকুৰ মাৰ্কশ্বিটখনত ভৱিষ্যৎ নিৰ্বাচনৰ কোনো বাধা নাছিল৷ তাই য’তেই যি পঢ়িব বিচাৰে পঢ়াৰ সুযোগ আছিল, স্কুলৰ শিক্ষকসকলে তাই ডাক্তৰ হোৱাটো বিচাৰিছিল৷ বগা এপ্ৰ’ন, ডিঙিত ওলমি থকা ষ্টেথ’স্কোপ, চকুত এযোৰ ক’লা ফ্ৰেমৰ চছমা পিন্ধি থকা লুকুক কল্পনা কৰি মাক-বাপেকো ৰোমাঞ্চিত হৈ উঠিছিল৷ মেডিকেল পঢ়িবলৈ যোৱাৰ পাছত গৰমৰ বন্ধত লুকু যেতিয়া ঘৰত আছিলহি, এদিন তাইৰ লগৰ ৰোহণ আৰু প্ৰতীক আহিছিল৷ দুপৰীয়া খোৱা-বোৱা কৰি সিহঁত সন্ধিয়াৰ সময়তহে গৈছিলগৈ৷ ৰাতি বিছনাত পৰোঁতে মিঠুৱে লুকুক প্ৰতীকৰ কথা কৈছিল৷</p>

<p>‘ইমান ছফ্‌ট-স্পোকেন, বৰ ভাল লাগিল ল’ৰাটো৷’</p>

<p>লুকুৱে সুধিছিল– ‘আৰু ৰোহণ?’</p>

<p>‘ভালেই লাগিল৷ ভদ্ৰ, কিউট৷ কিন্তু কথাবোৰ সিমান ভাল নালাগিল৷’</p>

<p>‘আচ্ছা–?’</p>

<p>লুকুৰ এই প্ৰশ্নটোত যেন বহুত কথাই লুকাই আছিল৷ ৰোহণৰ বিষয়ে মিঠুৱে কৰা মন্তব্যটোত লুকু যেন সামান্য আহত হৈছিল৷ লুকুৰ চকুত তাই ৰোহণৰ প্ৰতি এটা আগ্ৰহ দেখা পাইছিল৷</p>

<p>‘হয়তো প্ৰতীকৰ লগত একেলগে দেখি, তুলনা কৰি লোৱা কাৰণে সেই অনুভৱটো হৈছে৷ আদাৰৱাইজ নাইচ গায়৷’ মিঠুৱে লুকুক সান্ত্বনা দিবলৈ চাইছিল৷</p>

<p>ছামাৰ ভেকেশ্যনত অহা ৰোহণ যেতিয়া আন এটা লগৰ ল’ৰা লৈ পূজা ভেকেশ্যনতো আহিল, কথাটো মাক-বাপেকৰ চকুত পৰিল৷ ৰাতি ভাত খাই থাকোঁতে বাপেকে তাইক পঢ়াৰ কথা সুধিলে৷ ঘৰত আহি এসপ্তাহ পাৰ কৰাৰ পাছত দেউতাকে সেইদিনা হঠাৎ পঢ়াৰ কথা সোধাটো লুকু আৰু মিঠু দুয়ো মন কৰিলে৷ সিহঁতৰ সন্দেহ সঁচা হ’ল৷ পাছদিনা লুকুৱে যেতিয়া পঢ়ি আছিল, চাহ দিবলৈ অহা মিঠুক বহাই লৈ দেউতাকে ৰোহণৰ কথা সুধিলে৷</p>

<p>‘তাইক অলপ পঢ়াত মন দিবলৈ ক৷ এই বয়সটো ভাল নহয়৷’</p>

<p>পূজা বন্ধৰ গোটেই সময়খিনি দেউতাকে দুয়োজনীকে বিভিন্ন কথাৰে আকাৰে-ইংগিতে অনেক বুজনি দিলে৷</p>

<p>‘ল’ৰা নাইকিয়া ঘৰ৷ আগলৈ নাই পাছলৈ নাই, তহঁতে যদি নিজেই নিজৰ ভৰিত থিয় হ’ব নোৱাৰ বিপদত পৰিবি৷ আমিতো আৰু তহঁতৰ লগত সদায় এনেকৈ থাকিবলৈ নাপাম৷ নহয় জানো?’</p>

<p>সিহঁতে একো মতা নাছিল৷ ইয়াৰ পাছৰ বন্ধবোৰত আৰু কোনোদিনেই ৰোহণক দেখা পোৱা নগ’ল৷</p>

<p>বহুত দিনৰ পাছত এদিন মিঠুৱে ৰোহণৰ কথা সুধোঁতে ওলোটাই তাইহে সুধিছিল– ‘আহোমৰ ল’ৰা এটালৈ দেউতাহঁতে বিয়া দিব জানো?’</p>

<p>পাছত মিঠুৱে গম পাইছিল, ৰোহণৰ ৰণিতা বৰুৱা নামৰ জুনিয়ৰ ছোৱালী এজনীৰ সৈতে ‘এফেয়াৰ’ হৈছিল৷ লুকুৰ বান্ধৱী পিয়ালিৰ পৰা তাই গম পাইছিল, পঢ়া এৰি ডেটিঙত যাবলৈ মান্তি নোহোৱাৰ কাৰণেই চেষ্টা কৰি কৰি ৰোহণে এদিন সম্পৰ্কটোকে বাদ দিছিল৷</p>

<p>আৰু এতিয়া দেউতাকে কেতিয়াবা সোধে– ‘তাইনো ল’ৰা এটাও নিজে চাব নোৱাৰিলেনে?’ মিঠুৰ লগত কথা পাতি থাকিলে কেতিয়াবা দেউতাক অন্যমনস্ক হৈ পৰে আৰু হঠাৎ মনত পৰাৰ দৰে তাইক সোধে– ‘সেই যে তাইৰ লগৰ ল’ৰাটো, ৰোহণ আছিল নেকি নামটো?’ আৰু একো ক’ব নোৱাৰে দেউতাকে৷ মিঠুৱে বুজি পায়৷ তাই মনে মনে থাকে৷ তাই ভনীয়েকক কম বুজাইছিলনে? ‘আমি বামুণৰ ছোৱালী৷ এবাৰ কিবাকে বদনাম হৈ গ’লে বিয়া পাতিবলৈ কোনো মানুহেই নোলাব৷ ঘৰতে বুঢ়ী হ’ব লাগিব৷’ কেতিয়াবা মিঠুৰ ভয় লাগে৷ লুকুৱে যদি সোধে– ‘মোৰতো বদনামো নাই৷ তথাপি বিয়া পাতিবলৈ মানুহ এটা ক’তো নোলায় কিয়?’ কিন্তু লুকুৱে নোসোধে৷ তাই জ্ঞানী ছোৱালী৷ তাই ভালকৈয়ে বুজি পায় যে তাইৰ একাডেমিক কেৰিয়াৰ আৰু চাকৰিটোৱে কাল হৈছে৷ কোনো ল’ৰা মানুহে এনেকুৱা এজনী ছোৱালী বিয়া পাতিবলৈ নিবিচাৰে৷ কোনো পৰিয়ালে এনেকুৱা এজনী ছোৱালীক ঘৰৰ বোৱাৰী কৰি নিব নিবিচাৰে৷ যিজনী ছোৱালীক বশ কৰি ৰাখিব নোৱাৰি সেইজনী ছোৱালীক বিয়া পাতিব নোৱাৰি৷ তেনেকুৱা ছোৱালীয়ে ঘৰ ধৰি চলিব নোৱাৰে৷ সিহঁতে ঘৰখন নিজৰ মতে গঢ়িব খোজে৷ নিজৰ মতে চলাব খোজে৷</p>

<p>সমাজখনে এনেকুৱা ছোৱালী নিবিচাৰে৷ শাস্ত্ৰতো এনেকুৱা ছোৱালীৰ বিধান নাই৷ ছোৱালী হ’ব লাগে চৌষষ্টি কলাত পাৰ্গত আৰু দাসীৰ দৰে৷ উপাৰ্জন থকা, সকলো কথাতে পাৰ্গত, ঘৰখন ধুনীয়াকে চম্ভালিব পৰা, কিন্তু কোনো কথাতে আপত্তি নথকা৷ তেহে সংসাৰখন সুখৰ হয়৷ সংসাৰ বৰ্তি থাকে৷ যি নাৰীয়ে স্বামীক দেৱতাৰ দৰে পূজা কৰে, স্বামীৰ কোনো কথাতে আপত্তি নকৰে, উচ্চস্বৰে কথা নকয়, তেনে এখন ঘৰতহে লক্ষ্মীৰ বসতি হয়৷ লক্ষ্মীচৰিত পুথিত সেই কথাকেতো কৈছে৷</p>

<p>মিঠুহঁতে ভাবিছিল, এইবোৰ কথালৈ গুৰুত্ব নিদিয়া, আধুনিক মনৰ ভাল চিন্তা-বুদ্ধিৰ ল’ৰা এটা লুকুৰ কাৰণে নোলাবনে? নিশ্চয় ওলাব৷ কিন্তু লাহে লাহে সময়বোৰ ওলাই গৈ আছে৷ তেত্ৰিছ সম্পূৰ্ণ কৰি তাই চৌত্ৰিছ বছৰত ভৰি দিলে৷ তাইতকৈ পাঁচ বছৰে সৰু মধুৱন্তীৰো বিয়া হৈ গ’ল৷ আৰু ক’বলৈ গ’লে তাই ভাল ল’ৰা এটাইতো পালে৷ ভাল চাকৰি, দেখাই-শুনাই, কথাই-বতৰাই সকলো ফালৰ পৰাই ভাল ময়ূখ৷</p>

<p>লুকুৰ হাঁহিটো দেখিলে, মাক-দেউতাকৰ চিন্তাভৰা মুখ দুখন দেখিলে মিঠুৰ আৰু বেছি চিন্তা লাগে৷</p>

<p>মধুৱন্তীৰ বিয়ালৈ আহোঁতে তাই ঘৰত তিনি দিন আছিল৷ এইবাৰ আহি তাইৰ ঘৰখন কিবা এটা নতুন নতুন, কিবা এটা বেলেগ বেলেগ লাগিছে৷ কিবা কিছুমান কথা যেন ঘৰখনত নাই৷ মানুহবিলাকৰ মনত যেন আগৰ সেই প্ৰাণচঞ্চলতা নাই৷ মাক-দেউতাক, লুকু– তিনিও নিজৰ নিজৰ সৈতে ব্যস্ত৷ তাই এইখন ঘৰ বিচাৰি অহা নাছিল৷ তাই আহিছিল নন্দনৰ মাজত নোপোৱা কিছুমান বিচাৰি, যিবোৰ তাই বিয়াৰ আগতে এৰি গৈছিল৷</p>

<p>তাইৰ মাজত মধুৱন্তীৰ বিয়াখনক লৈ থকা উছাহ মাক-দেউতাকৰ নাছিল৷ লুকু অত্যন্ত ব্যস্ত হৈ আছিল৷ তাই চাকৰিৰ উপৰি নতুনকৈ পি এইচ ডিৰ কাম আৰম্ভ কৰিছে৷ গতিকে খাবলৈ-শুবলৈ সময় নাইকিয়া হোৱাদি হৈছে৷ তাই মধুৱন্তীৰ বিয়ালৈ নগ’ল৷ মাক-দেউতাকো যাব খোজা নাছিল৷ লুকুৱে মধুৱন্তীলৈ ধুনীয়া কাপোৰ এযোৰ আনি থৈছিল৷ যাওঁ-নাযাওঁকৈ থাকি শেষত সেই কাপোৰযোৰকে লৈ মাক-দেউতাক দুয়ো বিয়া খাবলৈ গৈছিল৷ মিঠুৰ বৰ বেয়া লাগিছিল৷ মাক বা দেউতাক কোনোজনেই বেয়া মনৰ মানুহ নহয়৷ কাৰো মনত ছল-কপটতা, ঈৰ্ষা-অসূয়া নাই৷ সৰুৰে পৰা সিহঁতে মাক-দেউতাকৰ পৰা জীৱনটো সৰল আৰু সুন্দৰকৈ যাপন কৰাৰ জ্ঞানকে লাভ কৰিছে৷ সেইহাল মানুহেই আজি মধুৱন্তীৰ বিয়ালৈ যাবলৈ ইমান হোঁহঁকা-পিছলা কৰি আছে৷</p>

<p>মিঠুৰ এনেকুৱা লাগিল যেন তাই কিবা কাৰণত আহিব নোৱৰা হ’লে মাক-দেউতাকহঁতো বিয়ালৈ নগ’লেইহেঁতেন৷</p>

<p>কম আঘাত পালেহেঁতেননে সেই ঘৰখনে?</p>

<p>মধুৱন্তীয়ে ক্ষমা কৰিব পাৰিলেহেঁতেননে সিহঁত দুজনীক?</p>

<p>মাক-দেউতাক ওলাই যোৱাৰ পাছত ঘৰখন তেনেই শূন্য হৈ পৰিছিল৷ তাই আবেলিহে বিয়াঘৰলৈ যাব৷ গোটেই ৰাতি থাকিব লাগিব বিয়াঘৰত, তাইৰ প্ৰতি এয়ে আছিল মধুৱন্তীৰ আবদাৰ৷ মানুহক ইমান যে মৰম লগাব পাৰে এই ছোৱালীজনীয়ে৷</p>

<p>অকলে অকলে ঘৰখনত থাকি তাইৰ কিবা এটা ভাল ভালো লাগিল৷ ঘৰখনৰ প্ৰতিটো কোঠা, প্ৰতিটো বস্তু, কোঠাই কোঠাই সজাই ৰখা ফটোবোৰ, আগফালৰ ফুলনিখন, পিছফালৰ বাৰীখন সকলোতে তাইৰ কৈশোৰ-যৌৱনৰ অলেখ স্মৃতি সজীৱ হৈ আছে৷ আপোন কোনোবা প্ৰিয় মানুহৰ গাত আলফুলে স্পৰ্শ কৰাৰ দৰেই তাই প্ৰতিটো বস্তু চুই চালে৷ কিমান যে ৰঙীন আছিল ইয়াৰ সৈতে বিজড়িত হৈ থকা অতীতটো৷ মিঠুৱে এবাৰ জুকিয়াই চায়, কি আছে এই ঘৰখনত যিবোৰ নাই তাই নন্দনৰ সৈতে সজোৱা ধুনীয়া ঘৰখনত৷ তাইৰ সেই ধুনীয়া স্বপ্নময় ঘৰটোত অকলে অকলে থাকোঁতে আজিকালি দেৱৰাজৰ কথা কিয় ইমান মনলৈ আহে? কিয় এনেকুৱা লাগে যে নন্দনৰ সৈতে সজোৱা ঘৰখনৰ দৰে এখন ঘৰ নাথাকিলেও, বহুত ধন-সম্পত্তি নকৰিলেও দেৱৰাজৰ সৈতে তাই সুখী হ’ব পাৰিলেহেঁতেন?</p>

<p>এতিয়াবা দেৱৰাজে কি কৰে?</p>

<p>ভালে আছেনে সি?</p>

<p>বিয়া পাতিলেনে?</p>

<p>কি যে উম আছিল কথাবোৰত৷</p>

<p>কিমান যে আৱেগ আছিল কথাবোৰত৷</p>

<p>ডেউকা কোবাই উৰি যোৱা ধুনীয়া চৰাইবোৰৰ দৰে স্বপ্ন আছিল তাৰ দুচকুত৷</p>

<p>কিমান যে স্বপ্নভৰা কথাবোৰ লিখিছিল৷ কিমান যে উত্তেজনা আছিল তাৰ ভাষাত৷</p>

<p>আকৌ এবাৰ চিঠিবোৰ পঢ়িবলৈ মন যায় তাইৰ৷</p>

<p>চিঠিবোৰ তাই একেলগে এটা টিনৰ বাকচত ভৰাই ৰাখিছিল৷ সেইটো লুকুৱে স্কুললৈ নিয়া বাকচ আছিল৷ তাতে লুকুক দিয়া চিঠিবোৰো আছিল৷ অলপ ডাঙৰ হোৱাৰ পাছত কোনোবা ল’ৰাই দিয়া চিঠিবোৰ লুকুৱে সদায় আহি তাইৰ হাততে দিছিল৷ সেইখিনি চিঠিও তাই মাক-দেউতাকে নোপোৱাকৈ লুকুৱাই ৰাখিছিল৷ পাছলৈ তাই পৰিত্যক্ত টিনৰ বাকচটোত চিঠিবোৰ সুমুৱাই সৰু তলা এটা মাৰি সিহঁতৰ বেডৰূমৰ শ্লেপখনত কোনেও নেদেখাকৈ তুলি থৈছিল৷</p>

<p>তাইৰ বিয়াৰ সময়লৈকে বাকচটো থোৱা ঠাইতে আছিল৷</p>

<p>মিঠুৱে চাই দেখিলে, বাকচটো এতিয়া তাত নাই৷</p>

<p>তাইৰ মনটো বেয়া লাগি গ’ল৷ তাতেই আছিল দেৱৰাজৰ স্বপ্নভৰা চিঠিবোৰ৷ অদৰকাৰী বস্তু বুলি দেউতাকহঁতে পেলাই দিলে নেকি? নে প্ৰয়োজনীয় বস্তু বুলি মাকে ক’ৰবাত আটোমটোকাৰিকৈ সামৰি ৰাখিছে?</p>

<p>তাই সম্ভাব্য সকলো ঠাইতে বিচাৰিলে৷ বিচাৰি থাকোঁতে তাই এলবাম এটা পালে৷ সেইটো এলবামত তাই ডিজাইন কৰা কিছুমান সাজ-পাৰৰ নমুনা আছিল৷ তাই এফালৰ পৰা চাই গ’ল৷ তাই চুই চুই চালে৷ এইবোৰ তাইৰ স্বপ্ন আছিল৷ হয়তো ইয়াৰ মাজতে ক’ৰবাত দেৱৰাজৰো স্বপ্ন মিলি একাকাৰ হৈ আছে৷ দীৰ্ঘ দিনৰ পাছত লগ পোৱা দেৱৰাজক চুই চোৱাৰ সমান আৱেগেৰেই তাই ডিজাইনবোৰ চুই চালে৷</p>

<p>বিয়াঘৰৰ পৰা উভতি অহাৰ পাছত মাকক তাই বাকচটোৰ কথা সুধিছিল৷</p>

<p>‘আছে৷ লাগে নেকি তোক?’</p>

<p>‘লাগিছিল৷’ মিঠুৱে যেন দেৱৰাজক বিচাৰি পাইছিল৷</p>

<p>মাকে অলপ পাছত বাকচটো আনি তাইৰ হাতত তুলি দিছিল৷</p>

<p>বাকচটোত তলাটো নাছিল৷ চিঠিবোৰ জাপি থোৱা অৱস্থাতে আছিল৷ মিঠুৱে লুকুৰ চিঠিখিনি বেলেগে ৰাখিছিল৷ মিঠুৱে দেখিলে, লুকুৰ চিঠি কিছুমানো তাইৰ চিঠিখিনিৰ মাজত সোমাই আছে৷</p>

<p>‘তলাটো কোনে খুলিছিল মা?’ তাইৰ মাতটো কঠোৰ শুনা গৈছিল৷</p>

<p>সলোৱা কাপোৰখিনি জাপি জাপি আলনাত থৈ আছিল মাকে, তেওঁ মিঠুলৈ এবাৰ চালে কিন্তু একো নক’লে৷</p>

<p>তাইৰ দুখ লাগিছিল৷ সেই আৱেগবোৰ একান্তই তাইৰ আৰু দেৱৰাজৰ আছিল৷ পৱিত্ৰ সেই আৱেগবোৰ এতিয়া যেন তেনেই চুৱা হৈ গ’ল৷</p>

<p>তাই বহু সময়লৈ বিছনাখনতে পৰি থাকিল৷</p>

<p>‘মধুৱন্তীয়ে তোক অকণমান সোনকালে যাবলৈ কৈছে দেই ডাঙৰ মা–’ মাজতে আহি মাকে ক’লে৷</p>

<p>বিয়ালৈ বুলি ওলাই মিঠু নন্দনে নিব অহালৈ বাট চাই আছিল৷</p>

<p>মাকে তাইক ক’লে– ‘দেউতাৰে বিচাৰিছে তোক৷’</p>

<p>দেউতাকে জিৰণি লৈছিল৷ তাই বিছনাত দেউতাকৰ কাষতে বহিল৷</p>

<p>‘খং নকৰিবি তই৷ বাকচটো মইহে খুলিছিলোঁ মা৷’ দেউতাকৰ মাতটো থোকাথুকি হৈ ওলাইছিল৷ দোষ কৰি ধৰা পৰা এটা সৰু ল’ৰাৰ নিচিনাকৈ নিজৰ দোষ স্বীকাৰ কৰি নিজে কান্দি উঠাৰ দৰে তাই দেখিলে দেউতাকৰ চকু দুটাও জলমলাই উঠিছে৷ তাই শোক আৰু বিস্ময়ত বাকৰুদ্ধ হৈ গ’ল৷</p>

<p>‘দেউতা–’</p>

<p>আৰু একো ক’ব নোৱাৰিলে তাই৷ বহু পৰলৈ সন্মুখৰ বেৰখনলৈকে চাই থাকিল৷ ডাঙৰকৈ বন্ধাই অনা দেউতাক আৰু লুকুৰ ফটো এখন তাত ওলমি আছে৷ দুবছৰীয়া লুকু দেউতাকৰ কান্ধত উঠি পাহাৰটোৰ ফালে গৈ আছে৷ ফটোখন পিছফালৰ পৰা তুলিছিল সৰু মামাক স্বপনে৷</p>

<p>দেউতাকে কৈছিল, এক স্বাভাৱিক কৌতূহলত তেওঁ বাকচটো খুলিছিল৷ চিঠিবোৰ চাইছিল আৰু থৈ দিছিল৷ এদিন হঠাৎ তেওঁৰ মনলৈ আহিছিল, চিঠি দি লুকুক পাব খোজা ল’ৰাবোৰৰ মাজত এতিয়াও কোনোবা আছে নেকি তাইক বিয়া পাতিবলৈ৷</p>
<a href="বেণী (BENEE_Episode_24).html">NEXT</a>
</body>
</html>