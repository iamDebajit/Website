<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_13)</title>
</head>
<body>
    <h1>বেণী (BENEE_Episode_13)</h1>
    <h2>আদিপৰ্ব</h2>

<h3>১০</h3>
 

<p>তিতিয়ে কৈছিল– ‘সকলো কাৰ্যৰে একোটা কাৰণ থাকে৷ মানুহে প্ৰতিক্ৰিয়া দেখুওৱাৰ আগতে কাৰণটো বুজিবলৈ চেষ্টা কৰা উচিত৷ এই কথাটো জানিও মোৰ দৰে ট্ৰেডিশ্যনেল মানুহে দিব্যাৰ দৰে ছোৱালীবোৰক কেতিয়াও ভাল দৃষ্টিৰে চোৱা নাছিলোঁ৷ দিব্যাৰ কথাখিনিয়ে মোৰ মনটো সলনি কৰি দিছিল৷ এনেকুৱা কিমান যে বিচিত্ৰ চৰিত্ৰ আছে, বিচিত্ৰ যৌন প্ৰকৰণ আছে– যিবোৰ শুনিলে বা দেখিলে হয়তো আমি প্ৰথম বিশ্বাস কৰিবলৈকে টান পাম৷ হয়তো বিশ্বাস কৰিম, কিন্তু যিসকলে বৰণ কৰে তেওঁলোকক ভাল পাব নোৱাৰিম৷ অথচ আমি এবাৰলৈও নাভাবোঁ এই মানুহবোৰে কিমান যে ভয়াৱহ যুঁজ এখন মনে মনে যুঁজি থাকে৷ শেহতীয়াকৈ মূলতঃ চীনৰ কিছুমান ল’ৰা-ছোৱালীৰ মাজত এটা কথা চৰ্চিত হৈছে৷ প্ৰথমতে সাহস কৰি কথাটো কোনোবাই সামাজিক মাধ্যমত মুকলি কৰিছিল৷ লাহে লাহে আন কিছুমান ল’ৰা-ছোৱালীয়েও নিজৰ অভিজ্ঞতাৰ কথা ক’বলৈ লৈছিল আৰু এনেকৈয়ে এতিয়া তেনে যৌন চেতনাৰ ল’ৰা-ছোৱালীৰ এখন মঞ্চই গঢ় লৈ উঠিছে৷ এই ল’ৰা-ছোৱালীবোৰৰ সমস্যা হৈছে তেওঁলোকৰ কাকোৱেই ভাল নালাগে৷ সমলিংগ অথবা বিপৰীত লিংগ– কাৰো সংগই সিহঁতক সুখী কৰিব নোৱাৰে৷ ক’ব পাৰি এক নিষ্কাম যৌন চেতনা৷ এইটো ঠিক ফ্ৰিজিডিটীও নহয়৷’</p>

<p>‘ফ্ৰিজিডিটী মানে?’ উৎকণ্ঠিত পংকজে জানিব বিচাৰিলে৷</p>

<p>‘ফ্ৰিজিডিটী মানে হ’ল একধৰণৰ যৌন চেতনাহীন অৱস্থা৷ উত্তেজনাহীন অৱস্থা৷ মানে যৌন শীতলতা৷’</p>

<p>‘কি হয় তাৰমানে?’ পংকজে আকৌ তৎপৰতাৰে সুধিলে৷</p>

<p>‘এইবোৰ কথা বিনাখৰচত শুনিব নাপায়৷ ক’বও নাপায়৷ পাহৰি যোৱা বেমাৰ হয়৷’ তিতিয়ে ক’লে৷</p>

<p>পংকজে পকেটৰ পৰা এঘাৰ টকা উলিয়াই তাৰ সন্মুখত থ’লে আৰু ক’লে যে ‘আজি গুৰুমাননিটো দিলোঁ৷ এইকেইদিনৰ ভিতৰতে মাতি ভূৰি-ভোজন কৰোৱাম৷’</p>

<p>তিতিয়ে হাঁহি হাঁহি পইচাকেইটা ভৰাই থ’লে আৰু ক’লে যে ‘ভোজনৰ পাছত বস্ত্ৰদানো কৰিব লাগিব৷’</p>

<p>‘ৰাজী আছোঁ–’ পংকজে ক’লে৷</p>

<p>‘শুনিবিয়ে তাৰমানে?’</p>

<p>‘ফাজলামি বাদ দে, আচল কথাটো ক৷’</p>

<p>তিতিয়ে চিকেনৰ টুকুৰাটো কামুৰি কামুৰি আৰম্ভ কৰিলে–</p>

<p>‘মুখে মুখে বাগৰা তথ্যমতে ভাৰতবৰ্ষৰ আশী শতাংশ মহিলাই ফ্ৰিজিডিটী বা যৌন শীতলতাত আক্ৰান্ত৷ এইটো কিন্তু নিৰ্ভৰযোগ্য তথ্য নহয়৷ নহ’লেও এই কথা নিশ্চিত যে বেছিভাগ নাৰীয়ে সংগমৰ সময়ত কোনোধৰণৰ সুখভোগ নকৰে৷ অৰ্থাৎ অৰ্গেজম বা চৰম সুখ কি এইসকল নাৰীয়ে কোনোদিনে অনুভৱ কৰিবলৈ সক্ষম নহয়৷ তেওঁলোকৰ কোনোদিনে ইজাকুলেশ্যন নহয়৷ এইসকল নাৰীৰ যৌনজীৱন প্ৰায় একেই৷ তেওঁলোক কেৱল পুৰুষজনৰ শয্যাসংগী হয়৷ তেনে পুৰুষৰ কাৰণে শৃংগাৰ বুলি একো নাই৷ আলিংগন নাই, চুম্বন নাই৷ নখাঘাত নাই৷ দংশন নাই, লেহন নাই৷ মন্থন, মৰ্দন, চৰ্বণ একো নাই৷ কেৱল নিজৰ স্ফীত শিশ্নৰ অদম্য কাম নিৰসনৰ বাসনাৰে ঘঁহাবলৈ এডোখৰ তেজ-মঙহেৰে উমাল, পিচ্ছিল ঠাই লাগে৷ বীৰ্যপাত হ’ল আৰু হৈ গ’ল৷ ঘনচিৰিকা চৰাইটোৰ দৰে জঁপিয়াই উঠিল, আৰু নামি গ’ল৷ ই কেনে ধৰণৰ সম্ভোগ? সম্ভোগ মানে সমভাগে সম্ভৱ হোৱা ভোগ৷’</p>

<p>‘তিতি–’ সীমান্তই হাতখন দাঙি তিতিক ৰখিবলৈ ইংগিত দিলে৷ তিতি ৰ’ল আৰু তাক সীমান্তই ক’লে যে– ক্ষমা কৰিবি, মনত থাকোঁতেই তোক প্ৰশংসাৰ দুটা বাক্য কৈ পেলাওঁ৷</p>

<p>তিতিয়ে তালৈ কৌতূহলেৰে চালে আৰু পংকজে ক’লে যে ‘মনলৈ আহিছে যদি কৈ পেলা৷’</p>

<p>‘তোৰ মাথাত সৰস্বতী আছে বে’–’</p>

<p>‘এটা বাক্যহে ক’লি, পিছৰটো ক৷’ পংকজে ক’লে৷</p>

 

<p>তিতিয়ে খুকখুকাই হাঁহিলে, ক’লে– কিয় ক’লি?</p>

<p>‘এই যে একেৰাহে কৈ থাকিব পাৰ– লেহন, মন্থন, মৰ্দন, চৰ্বণ– বাপৰে, কেনেকে’ কৈ থাকিব পাৰ এনেকে’?’</p>

<p>আটাইকেইটাই হাঁহি দিলে, তিতিয়েও৷</p>

<p>‘কামুৰিছ?’ তিতিয়ে প্ৰসংগটোৰ পৰা আঁতৰিবলৈ চেষ্টা এটা কৰি চালে৷</p>

<p>‘তিতিৰ মূৰত সৰস্বতী আছে নে নাই নাজানো, কিন্তু বিশ্বকৰ্মা খাটাং আছে৷ এই বিশ্বকৰ্মা দেৱতাৰ আশীৰ্বাদতে তিতিয়ে কথা সাজে, কাহিনী বনায়৷’ কুলপ্ৰদীপৰ কথাত তিতিক বাদ দি আটাইকেইটাই হাঁহি দিলে৷</p>

<p>‘এই ফটুৱা কথাবোৰ কৈ থাকোঁতে মোৰ মূৰৰ পৰা আচল কথাখিনিয়েই ওলাই যাব এতিয়া৷’ তিতিয়ে ক’লে৷</p>

<p>‘দে দে ক– একো নকওঁ আৰু৷’ কুলপ্ৰদীপে ক’লে৷</p>

<p>‘কিন্তু ইমান কথা তই জান কেনেকে’?’ সীমান্তই উৎসুকতাৰে সুধিলে৷</p>

<p>‘বাৎসায়নৰ কামসূত্ৰ পঢ়িবলৈ যে কৈছিলোঁ, পঢ়িছিলি কেতিয়াবা?’ তিতিয়ে তাক জেৰা কৰিলে৷</p>

<p>তিতি বহাৰ পৰা উঠিল আৰু বাহিৰলৈ গ’ল৷</p>

<p>কুলপ্ৰদীপে ক’লে– ‘একো বাৎসায়নৰ কামসূত্ৰ পঢ়ি এইবোৰ কোৱা নাই৷ এনেই ধপ মাৰিছে৷ আগতে যে বিস্ময়ত এটা স্বাস্থ্য শিতান আছিল, মনত আছে? আজিকালি আছে নে নাই বা? সেই– সেইটো পঢ়িছিল সি৷ আগতে কিছুমান স্বাস্থ্য আলোচনী আছিল৷ তাতো পাঠকে কিছুমান প্ৰশ্ন পঠিয়ায়, যেনে ধৰি ল– ‘মোৰ পত্নীৰ বয়স ৩১, এম. এ. পাছ৷ স্বাস্থ্য মোটামুটি বেয়া নহয়৷ উচ্চতা ৫ ফুট৷ লক্ষ্য কৰিলে বুজা যায় যে, তেওঁৰ কঁকালৰ পৰা তলৰ অংশ যিমান পুষ্ট আৰু সুন্দৰ, ওপৰৰ অংশ সিমান নহয়৷ বিশেষকৈ তেওঁৰ বুকুখন অনুন্নত৷ তেওঁ ৩০ নম্বৰৰ ব্ৰা পিন্ধে৷ স্তনযুগল অনুন্নত হোৱাৰ কাৰণে তেওঁৰ মনত বৰ আক্ষেপ, আৰু মোৰো ইচ্ছা– যদি কিবাপ্ৰকাৰে তেওঁৰ স্তনদ্বয় উন্নত কৰা যায়৷’ তাৰ পাছত তাতে কিবা পৰামৰ্শ দিয়ে৷ সেইবোৰকে পঢ়ি পঢ়ি তিতিয়ে কলেজ লাইফ পাৰ কৰিলে, এতিয়া আৰু বাৎসায়নৰ কান্ধত বন্দুক থৈ তহঁতৰ আগত ধাঁই ধাঁই ফুটাই আছে৷’</p>

<p>‘অকল আমাৰ আগত কিয় হ’ব, তোৰ আগতো ধাঁই ধাঁই ফুটাই আছে৷’ মকবুলে ক’লে৷</p>

<p>গোটেইকেইটাই হাঁহিছিল৷ কোনে কাৰ কথাত বেছি ৰস পাইছিল জনাৰ কোনো উপায় নাছিল৷</p>

<p>সীমান্তই কৈছিল– ‘ঠিকেই কৈছ৷ সেই শিতানবিলাকত বেছিভাগ প্ৰশ্নই আছিল হস্তমৈথুনৰ অপকাৰিতাৰ বিষয়ে৷’</p>

<p>পংকজে কৈছিল– ‘বাকী কথা বাদ, আগতে কিন্তু এইবোৰ পঢ়িয়ে মনত এটা আলোড়নৰ ভাব জাগ্ৰত হৈছিল৷’</p>

<p>তিতি উভতি আহিছিল৷ এটা দীঘলীয়া চিপ মাৰি সি আৰম্ভ কৰিছিল–</p>

<p>‘এতিয়া কথা হ’ল, এই সকলোৱেই ফ্ৰিজিডিটী বা যৌন শীতলতাত আক্ৰান্ত নেকি? নহয়৷ কিন্তু কিমানখিনি মানুহ যৌন শীতলতাত আক্ৰান্ত কোৱাৰ কোনো উপায় নাই৷ আজিলৈকে হেনো এই বিষয়ে কোনো গৱেষণা, সমীক্ষা একোৱেই হোৱা নাই৷ অকল ইয়াতে নহয়, গোটেই পৃথিৱীতে৷ এই অৱস্থাটোক আমি দুই ধৰণে চাব পাৰোঁ৷ এটা হ’ল পুৰুষজনৰ যৌনজ্ঞানৰ অভাৱৰ কাৰণে নাৰীগৰাকী সম্ভোগ সুখৰ পৰা বঞ্চিত হোৱা আৰু আনটো সমস্যা হ’ল দৈহিক আৰু মানসিকভাৱে সেই সুখৰ পৰা বঞ্চিত হোৱা৷ আচলতে বেছিকৈ ভাবিবলগীয়া সমস্যা এইটোহে৷ এইসকল নাৰীক পুৰুষ সংগীজনে হাজাৰ চেষ্টা কৰিও উত্তেজনাৰ চৰম শীৰ্ষলৈ নিব নোৱাৰে৷ এনেকুৱা অৱস্থাত নাৰী-পুৰুষ দুয়োজনেই সম্ভোগ সুখৰ পৰা বঞ্চিত হয়৷ ইণ্টাৰেষ্টিং কথা, পুৰুষো যৌন শীতলতাত আক্ৰান্ত হয়৷ অৱশ্যেই এই সংখ্যাটো কম৷ সাধাৰণতে তেনে পুৰুষ বিয়া নকৰোৱাকৈয়ে থাকি যায়৷ কিছুমানে পৰিয়ালৰ হেঁচাত, পৰিয়ালটোক অস্বীকাৰ কৰিব নোৱাৰি বিয়া কৰায়৷ এইটো বৰ বেয়া কথা৷ এগৰাকী নাৰীৰ জীৱনটো ধবংস কৰি দিয়াৰ দৰে হয়৷ সেই তেনেকুৱা এগৰাকী কোনোবা নকইনাই মাকৰ ঘৰলৈ গৈ কাকো নিজৰ মনৰ কথা খুলি ক’ব নোৱৰাৰ দুখত ডিঙিত চিপজৰী লয়গৈ; আত্মহত্যা নকৰা কোনোবাই কোনোদিনে উভতি নাহেগৈ৷ আত্মহত্যা কৰা কইনাবোৰৰ বাতৰি আমি পঢ়োঁ আৰু ৰহস্যৰ মাজত কিছুদিনলৈ ডুবি থাকোঁ৷ উভতি নহা কইনাবিলাকৰ একো নিউজ ভেল্যু নাথাকে, গতিকে তেনে বাতৰি আমি পঢ়িবলৈ নাপাওঁ, কেতিয়াবা কাৰোবাৰ মুখত শুনিবলৈ পাওঁ৷ হয়তো এটা মুখৰোচক খবৰ হিচাপেই শুনিবলৈ পাওঁ৷ এতিয়া প্ৰশ্ন হ’ল, যৌন শীতলতা এটা জন্মগত সমস্যা নেকি? সেইকাৰণেই অথনি কৈছিলোঁ যে সকলো কাৰ্যৰে এটা কাৰণ থাকে, গতিকে কাৰণটো বুজিবলৈ চেষ্টা কৰিব লাগে৷ মনোবিজ্ঞানী তথা মনোৰোগ বিশেষজ্ঞৰ মতে, বিভিন্ন কাৰণত মানুহ, মূলতঃ নাৰীসকল যৌন শীতলতা বা ফ্ৰিজিডিটীত আক্ৰান্ত হ’ব পাৰে৷ তাৰে ভিতৰত– ৰক্ষণশীল আৰু ধৰ্মীয় পৰিৱেশত ডাঙৰ হোৱা ছোৱালীবোৰৰ সৰুৰে পৰাই যৌনতা সম্পৰ্কে খুব এটা ভাল ধাৰণা নাথাকে তেনেবোৰ ছোৱালী বিয়াৰ পাছত গিৰীয়েকৰ সৈতে শাৰীৰিক আৰু মানসিকভাৱে একাত্ম হ’ব নোৱাৰে, সম্পৰ্কবোৰ সহজ নহয়, বহুত দূৰত্ব থাকে৷ কিছুমান ছোৱালীৰ মনত পুষ্পিতা হ’বৰ দিনাই কিছুমান ভয় বা ভুল ধাৰণা সোমাই যায়৷ বহুত ছোৱালীৰ পুৰুষৰ প্ৰতি থাকে সাংঘাতিক ভয়৷ কিছুমান ছোৱালীৰ মনত বিয়াৰ পাছত সাংঘাতিক ধৰণৰ ভয় সোমাই যায়৷ এনেকুৱা ঘটনাৰ ক্ষেত্ৰত গিৰীয়েকৰ আচৰণেই একমাত্ৰ কাৰণ৷ গিৰীয়েকটোক ৰাক্ষস যেন লাগে৷ যিবোৰ ছোৱালী সৰুতে যৌন আতিশয্যৰ বলি হয়, যিবোৰ ছোৱালী বিভিন্ন সময়ত পুৰুষৰ কামনাৰ চিকাৰ হয়, নিৰ্যাতন বা বলাৎকাৰৰ চিকাৰ হয়, তেনেবোৰ ছোৱালীৰ মনত সাংঘাতিক ধৰণৰ ভয় সোমাই যায়৷ বহুত ছোৱালীয়ে এনেকুৱা ঘটনাত মানসিক ভাৰসাম্য হেৰুৱাই পেলায়৷ লাহে লাহে সহজ হয় যদিও বিশেষ পৰিস্থিতিত তেনেবোৰ ছোৱালীৰ আচৰণ আচৰিত ধৰণে সলনি হয়৷ এইবোৰেই কাৰণ৷ আচলতে যৌনতা মানে সৃষ্টিৰ এক মহৎ আৰু পৱিত্ৰ প্ৰক্ৰিয়া৷ এই চৰাচৰ জগতৰ আটাইতকৈ সুন্দৰ কৰ্ম৷ দুটা জীৱৰ মহত্ত্বম মিলনেই ইয়াৰ মূলমন্ত্ৰ৷ কিন্তু আমি কি কৰোঁ?’</p>

<p>তিতি ৰ’ল৷ ডিঙিটো তিয়ালে৷ ময়ূখ তৎপৰ হ’ল, সুধিলে– ‘তই কি সামৰিলিয়েই নেকি?’</p>

<p>বাকী কাৰো মুখত মাত নাই৷ তিতিয়ে ক’লে– ‘সামৰিব লাগে যদি সামৰোঁ৷ তোৰ ঘৰ, তই যি ক’বি সেয়ে হ’ব৷’</p>

<p>‘লাইট পেগ এটা বাক৷ মই মধুৱন্তীক ভাত বাঢ়িবলৈ কৈ আহোঁ৷’</p>

<p>‘লাস্ত পেগ৷’ তিতিয়ে ঘোষণা কৰিলে৷</p>

<p>ময়ূখ পাকঘৰৰ পৰা উভতি আহিল, ক’লে– ‘আৰু দহ মিনিট৷ মধুৱন্তীয়ে বেঙেনা বৰ কৰিবলৈ লৈছে৷ সেইটো হ’লেই মাতিব৷’</p>

<p>তিতিয়ে পেগটোৰ আধাখিনি একেলগে শেষ কৰিলে আৰু ক’লে– ‘মী টু মোভমেণ্টৰ কথা মনত আছেনে? হাৰ্ভে উইনষ্টন নামৰ সেই যে চিনেমা প্ৰডিউচাৰজন, যাৰ বিৰুদ্ধে ধৰ্ষণৰ অভিযোগ উত্থাপিত হৈছিল৷ প্ৰথমে কথাটো কেনেকৈ পোহৰলৈ আহিছিল জাননে নাই? উইনষ্টনে এখন ক্লিনিকত কাউন্সেলিঙৰ কাৰণে আহিছিল৷ তেওঁৰ সমস্যা আছিল অতি আসক্তি৷ বিবিচিয়ে তেনেকুৱা কিছু অতি যৌন আসক্তিত আক্ৰান্ত ব্যক্তিৰ এক সাক্ষাৎকাৰ প্ৰচাৰ কৰিছিল আৰু তাৰ পাছতে মী টু মোভমেণ্ট আৰম্ভ হৈছিল৷ আমাৰ ভাৰতৰ ৰাম-ৰহিম বোলা তথাকথিত ধৰ্মগুৰুজনৰ কথা মনত আছেনে? তেওঁৰো একেই সমস্যা– ছেক্সাইটিছ৷ ছোৱালীবোৰ প্ৰলোভনেৰে আনি ধৰ্মীয় দাসী কৰি ধৰ্ষণ কৰিছিল আৰু পাছত হত্যা কৰি নিজৰেই আশ্ৰমৰ চৌহদত পুতি থৈছিল৷ এতিয়া বুজি পাইছনে মানুহৰ সমস্যা৷ কাৰোবাৰ অতি বেছি হোৱাটো সমস্যা, কাৰোবাৰ আকৌ নোহোৱা কাৰণে সমস্যা; কাৰোবাৰ কিবাটো সৰু হোৱা কাৰণে সমস্যা, কাৰোবাৰ যোনিপথ সৰু হোৱা কাৰণে সমস্যা; কাৰোবাৰ পচ্ছাদ্‌দেশ ডাঙৰ হোৱা কাৰণে সমস্যা, কাৰোবাৰ তেনেই সমান কাৰণে সমস্যা; কাৰোবাৰ বুকুখন ডাঙৰ হোৱাটো, কাৰোবাৰ নোহোৱা হোৱাটোৱেই সমস্যা– কিন্তু সমস্যা যিয়েই নহওক, কোনোটোৱেই আত্মহত্যা কৰিব লগা বা আনজনৰ জীৱনটো বিষময় কৰি পেলাব লগা বা নিশেষ কৰি দিব লগা সমস্যা নহয়৷’ তিতি ৰৈ গ’ল, পুনৰ একেঘোটে পেগটো শেষ কৰিলে৷</p>

<p>‘বৰ ৰীল কাটিলে দেউ৷ গোটেই বেদখন চাৰিটা শ্লোক মাতিয়ে শেষ কৰি থ’লে৷’ কুলপ্ৰদীপে ক’লে৷</p>

<p>‘মই কৈছিলোঁৱেই দেখোন, প্ৰসাদ যোগাৰ দেৰি হ’লে পূজা-মন্ত্ৰও দেৰিকে আৰম্ভ হ’ব৷ সেয়ে হ’লে দৰকাৰী শ্লোকো বাদ পৰিব পাৰে৷ তাতে দেউৰ দোষ কি?’ সি আৰু এটা পেগ ল’লে আৰু ক’লে– ভাল যা-যোগাৰ কৰি মাতিলে একেই মন্ত্ৰপাঠ হ’ব৷</p>

<p>মধুৱন্তীক সহায় কৰিবলৈ বুলি ময়ূখ পাকঘৰলৈ গৈছিল৷ সিহঁতো লাহে লাহে ডাইনিং ৰূমলৈকে নামি গৈছিল৷</p>

<p>ময়ূখৰ মনটো ভিতৰি ভিতৰি মৰি গৈছিল৷ সিহঁত কোনেও গম পোৱা নাছিল তাৰ ভিতৰত চলি থকা ধুমুহাজাকৰ উমান৷ মধুৱন্তীয়ে তাৰ নিচা লগা বুলি ভাবিছিল৷ তিতিয়ে তাক আৰম্ভণিৰ পৰাই মন কৰি আছিল৷ ইটোৰ পাছত সিটো কাহিনী সি ময়ূখক লক্ষ্য হিচাপে লৈয়ে কৈ আছিল৷ প্ৰথমে ধেমালি কৰি, পাছলৈ সঁচাকৈয়ে জানিব খুজিছিল ময়ূখ-মধুৱন্তীৰ কিবা সমস্যা হৈছিল নেকি? কিন্তু তাক হতাশ কৰি ময়ূখ একেবাৰে মৌন হৈ গৈছিল৷ ময়ূখক আজি তাৰ নতুনকৈ চিনাকি হোৱা মানুহ এজনৰ দৰে লাগিছিল৷ নিচা বাঢ়ি যোৱাৰ লগে লগে কথা কমি যোৱা মানুহবোৰৰ ভিতৰত ময়ূখ নাছিল৷ সি নিচা লাগিলেও একেই মানসিক অৱস্থাৰে কথা কৈ থাকিব পাৰিছিল৷</p>

<p>খোৱা মেজত বহিবলৈ লোৱাৰ সময়তে তিতি ৱাশ্বৰূমলৈ গৈছিল৷ ঘূৰি আহি সি দেখিছিল সীমান্ত ময়ূখৰ মুখামুখিকৈ বহিছিল৷ সীমান্তক তাৰ পৰা উঠাই সেইখন চকীত সি বহিছিল৷ খোৱা-বোৱা চলি থকাৰ সময়তো সি ময়ূখকে লক্ষ্য কৰি আছিল৷ ময়ূখৰ ওচৰত আহি থিয় হোৱা মধুৱন্তীকো সি চাইছিল, কিন্তু বিয়াৰ আগতে দেখাৰ দৰেই একেই দেখিছিল৷</p>

<p>খোৱা-বোৱা চলি থকাৰ মাজতে পংকজে হঠাৎ খোৱা হাতেৰেই ছালাড সজাই ৰখা ডিশ্বখনৰ পৰা ছালাড লৈছিল৷ কুলপ্ৰদীপে খেংখেঙাই উঠিছিল৷ ময়ূখে কৈছিল– ‘একো নহয় দে৷ আমিকেইটাইহে খাম৷’</p>

<p>‘কিয়– মধুৱন্তীয়ে ছালাড নাখায় নেকি?’ সীমান্তই সুধিছিল৷</p>

<p>‘এই ৰাতিখন ক’ত আৰু ছালাড খাই থাকিব তাই–’ ময়ূখে কথাটো সামৰিবলৈ চাইছিল৷</p>

<p>‘যদেতত্‌ হৃদয়ং তব তদস্তু হৃদয়ং মম৷ যদিদং হৃদয়ং মম, তদস্তু হৃদয়ং তব৷৷ তোমাৰ এই হৃদয় মোৰ হওক, মোৰ এই হৃদয় তোমাৰ হওক৷’ তিতিয়ে উচ্চাৰণ কৰিছিল৷</p>

<p>‘ভাতৰ পাতত বেদৰ মন্ত্ৰ মাতিবলৈ আৰম্ভ কৰিলি যে?’ পংকজে মাতটো লেনিয়াই সুধিলে৷</p>

<p>‘তোৰ টেবুল মেনাৰ দেখিয়ে মন্ত্ৰটো মনলৈ আহিল৷’ তিতিয়ে ক’লে৷</p>

<p>কথাটো পংকজৰ গাত লাগিল, ক’লে– ‘ছ’ৰী ভাই, মই মধুৱন্তীৰ কথাটো একমুহূৰ্তৰ কাৰণে পাহৰিয়ে গৈছিলোঁ৷ অভ্যাসবশতঃ হাতখন আগবাঢ়ি গৈছিল৷’</p>

<p>‘একো নাই একো নাই–’ ময়ূখে আকৌ সামৰিবলৈ চাইছিল৷</p>

<p>‘সেইকাৰণেইতো মন্ত্ৰটো মনলৈ আহিল৷’ তিতিয়ে অলপ জোৰ দি ক’লে৷ আটাইৰে দৃষ্টি তিতিৰ ওপৰত, সি কি ক’ব খুজিছে সিহঁতে বুজিবলৈ চেষ্টা কৰিলে৷ ‘হোমৰ জুইক সাক্ষী কৰি আমি মন্ত্ৰ উচ্চাৰণ কৰোঁ– তোমাৰ এই হৃদয় মোৰ হওক, মোৰ এই হৃদয় তোমাৰ হওক৷ মই আকাশ আৰু তুমি ধৰা৷ মই শক্তি দিওঁ আৰু তুমি তাক ধাৰণ কৰা৷ মই মন আৰু তুমি বাক্য৷ মই সংগীত আৰু তুমি গান৷ তুমি আৰু মই, আমি দুয়ো দুয়োকে অনুসৰণ কৰোঁ৷ আৰু অনেক হেনতেন৷ কথাবোৰ ঠিক টেবুল মেনাৰৰ দৰেই৷ এগৰাকী নকইনা থকা এটা পৰিয়ালত ছজন ভদ্ৰলোকে একেলগে খোৱা-বোৱা কৰি থাকোঁতে কি কৰিব লাগে, কি কৰিব নালাগে আমি সকলো জানো, কিন্তু এটা সময়ত সকলো পাহৰি অভ্যাসবশতঃ হাতখন আগবঢ়াই দিওঁ৷ আমি সেইবোৰকে কৰি থাকোঁ য’ত আমি অভ্যস্ত৷ অভ্যাসৰ ওচৰত বেদ-জুই-মন্ত্ৰ সকলো অসাৰ–’ কৈয়ে সি খুকখুকাই হাঁহিলে আৰু পংকজক ক’লে যে, ‘ড’ণ্ট মাইণ্ড হাঁ পংকজ৷’</p>

<p>‘একো নাই, তহঁত কোনেও একো নোকোৱা হ’লেহে বেয়া লাগিলহেঁতেন৷’ পংকজৰ মাতটো অলপ কৰুণ হৈ ওলাইছে৷</p>

<p>মধুৱন্তী আহি আকৌ থিয় হৈছিল ময়ূখৰ কাষত– ‘কিবা দিম নেকি আপোনালোকক?’</p>

<p>ৰন্ধা-বঢ়া খুব ভাল হৈছিল৷ আটায়ে মধুৱন্তীৰ প্ৰশংসা কৰি কৰি খাইছিল৷</p>

<p>আলহী বিদায় দি, তাই নিজে খোৱা-বোৱা কৰি, বাচন-বৰ্তন সামৰি বিছনালৈ যাওঁতে সময় বাৰ বাজিবৰ হৈছিল৷ ময়ূখ ইতিমধ্যেই বিছনাত উঠিছিলগৈ৷ তাৰ টোপনি অহা নাছিল৷ চকু দুটা মুদি তিতিয়ে কোৱা কথাবোৰকে ভাবি আছিল৷ সি বাৰু মধুৱন্তীক সোধাটো উচিত আছিল নেকি? তিতিয়ে কোৱাৰ দৰেই মধুৱন্তীৰ আছে নেকি কিবা অতীত তিক্ততা, যিয়ে তাইক সাপৰ দৰে চেঁচা কৰি পেলায়? তাই তাক এটা ৰাক্ষসৰ দৰেই ভয় কৰে নেকি?</p>

<p>এক গভীৰ দুখবোধে ময়ূখৰ বুকুখন গধুৰ কৰি পেলালে৷</p>

<p>মধুৱন্তী বিছনাত পৰিয়ে এক অদ্ভুত, অসহ্যকৰ, অচিনাকি গোন্ধৰ সৈতে মুখামুখি হ’ল৷ তাই ময়ূখৰ ফালে পিঠি দি গোন্ধটোৰ পৰা আঁতৰি আহিব খুজিছিল৷ ময়ূখে তাইৰ মেলা চুলিখিনি লাহে লাহে চুই আছিল৷ মধুৱন্তী আনদিনাৰ দৰেই নিৰৱে আছিল, সি বিচাৰিছিল আজি মধুৱন্তীয়ে কিবা এটা কওক, তাৰ মনটো অলপ ভাল লাগিব৷ সি তাইক মেৰিয়াই ধৰিছিল আৰু তাৰফালে টানিবলৈ চাইছিল৷ মধুৱন্তীৰ অনুভৱ হৈছিল তাৰ হাতত আগদিনাৰ সেই জোৰ নাছিল৷ তাইৰ ময়ূখৰ বুকুলৈ সোমাই যাবলৈ মন গৈছিল, কিন্তু গোন্ধটোৱে তাইক বাৰে বাৰে বাধা দিছিল৷ ময়ূখে তাইক সুধিছিল– ‘মোক বাৰু তোমাৰ ৰাক্ষস যেন লাগে নেকি মাধু?’ তাৰ কণ্ঠত এক আকুল বিননি শুনা গৈছিল৷ তাই মুখখন ঘূৰাই তাৰ বুকুৰ মাজত গুঁজি দিছিল৷ সি এজনী কপৌ চৰাইৰ দৰেই তাইক আলফুলে বুকুৰ মাজত সাবটি ধৰি আছিল, পুৱা সাৰ পাওঁতেও দুয়ো সেই ৰূপতে নিজক বিচাৰি পাইছিল৷</p>

</body>
</html>