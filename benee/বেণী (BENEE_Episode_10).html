<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_10)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 10</h1>
    <hr>
    <h2>আদিপৰ্ব</h2>

<h3>৯. (শেষ অংশ)</h3>

 

<p>বাৰাণ্ডাৰ পৰা আহি ময়ূখ আকৌ দেউতাকৰ সৈতে কথাত ব্যস্ত হ’ল৷ মাক আৰু মধুৱন্তী ইতিমধ্যে পাকঘৰত লাগিছিলগৈ৷ ইমান দিনৰ মূৰত জীয়েক-জোঁৱায়েক আহিছে বুলিয়ে মানুহজনীয়ে বিধে বিধে বনাইছে৷ মধুৱন্তীয়ে ইটো-সিটো সহায় কৰি দিছে৷ ইটো-সিটোকৈ ছুইজাৰলেণ্ডৰ কথা কৈছে৷ মাকে তাইক কোন আলহী কোনদিনা গ’ল; কোনে কোনে ফোন কৰি বিয়াৰ কথা, দৰাৰ কথা কি কি ক’লে মনত পৰাই পৰাই কৈ থাকিল৷ তাৰ মাজতে তিস্তা চৌধুৰীৰ কথা ক’লে– ‘তই যে ছোৱালীজনীৰ কথা সুধিছিলি, কিবা খবৰ গম পালি জানো?’ তাই একো নমতা দেখি মাকে নিজে নিজেই কথা আগবঢ়ালে– ‘তহঁত যোৱাৰ দুদিনমান পাছতে ছোৱালীজনীক কোনোবাই সিহঁতৰে বাটৰ কাষত পালে৷ মানুহে বোলে প্ৰথমতে মৰিল বুলিয়ে ভাবিছিল৷ দৌৰাদৌৰিকৈ হাস্পতাললৈ লৈ গ’ল৷ মাত-কথা একো কৰিবকে নেপালে৷ তিনি দিন তেনেকৈয়ে থাকি মৰিয়ে থাকিল পাই ছোৱালীজনী৷’ মাক অলপ ৰ’ল৷ ক’লে– ‘দেশখন যে ক’লৈ গৈ আছে ক’ব নোৱাৰোঁ আৰু পাই৷’ মধুৱন্তীয়ে সুধিব খুজিছিল তিস্তা চৌধুৰীৰ ঘটনাটোত জড়িত কাৰোবাক পুলিচে ধৰিব পাৰিলে নে নাই, কিন্তু প্ৰশ্নটো তাইৰ মুখৰ পৰা ওলায়ে নাহিল৷ তাই মাকলৈ পিঠি দি ছালাডৰ কাৰণে তিয়ঁহটো মিহিকৈ কুটাত লাগিছিল৷ মাকে কৈছিল– ‘মিঠুহঁত আকৌ আহিছিল নহয়, মুম্বাইলৈ যোৱাৰ দিনা৷ ফ্লাইট আবেলি আছিল৷ দুপৰীয়া ইয়াতে ভাত খাই গৈছে৷’ মাকে দাইলখনৰ সম্ভাৰ দিছিল, কথা কৈয়ে আছিল৷ তেল-ফোৰণ-পিঁয়াজৰ চেনচেননিত মাকৰ কথাখিনি তাই ভালকৈ নুশুনিলে৷ মাকেনো কি কৈছিল তাইৰ সুধিবলৈও মন নগ’ল৷ কিছুমান কথা মাকে এনেকৈয়ে কয়৷ যতিও নাথাকে, আৱেগৰো জঁট নাথাকে৷ মাকে কৈছিল– ‘মিঠুয়ে ভনীয়েকৰ কাৰণে ল’ৰা এটা চাবলৈ কৈছে৷ বাৰে বাৰে কৈ গৈছে৷ তোক ফোন কৰিবই চাগে’৷’ তাই একো মতা নাই৷ মাকে তাইক সুধিলে– ‘ময়ূখে কোনদিনা জইন কৰিব?’</p>

<p>‘সোমবাৰে–’</p>

<p>সিহঁতে খাই-বৈ তাৰ পৰা ওলাওঁতে নিশা দহ বাজিছিল৷ ওলাবৰ সময়ত মাকে ময়ূখক কৈছিল– ‘এইকেইদিনৰ ভিতৰতে এদিন নিশা থকাকে আহাঁ৷’</p>

<p>‘ঠিক আছে মা৷’ ময়ূখে কৈছিল৷</p>

<p>‘আৰু মানুক তোমাৰ অসুবিধা নোহোৱাকৈ দুদিনমান থকাকে পঠিয়াই দিবাচোন৷’</p>

<p>‘ঠিক আছে মা৷ মই সোমবাৰে জইন কৰি লওঁ৷ তাৰ পাছত মিলাই থৈ যামহি৷’</p>

<p>ৰাস্তাটো, আৰু তাৰ দুয়ো কাষ নিজম পৰিছে৷ পাতলীয়াকৈ দুই-এখন গাড়ী চলি আছে৷ এই যে যাবৰ পৰত আছিল– যানজঁট, সমদল, বজাৰৰ ভিৰ; একোৰে ৰেশ নাই এতিয়া৷ ময়ূখে তাইক তিতিহঁতে ফোন কৰাৰ কথা কৈছিল৷</p>

<p>‘আমাকো ডাঙৰ মামী, মামুবাহঁতে ভাত খোৱাকে মাতিব খুজিছে৷ মায়ে মোক সুধিছে আমি কেতিয়া যাব পাৰিম৷’</p>

<p>‘আগেয়ে মই জইন কৰি লওঁ ৰ’বা৷ এতিয়াই ক’বলৈ দিগদাৰ হ’ব৷’</p>

<p>‘আমি জনালেহে মায়ে মামীহঁতক দিন-বাৰ ক’ব পাৰিব৷ আৰু মায়ে কৈছে, আমি অহা বুলি গম পালেই বাকী মিতিৰৰ মানুহবোৰেও ভাত খাবলৈ মাতিব৷’</p>

<p>‘সেইটোতো নিয়মেই, মাতিবই৷’ ময়ূখ অলপ ৰ’ল, তাৰ পাছত ক’লে– ‘ভালেই হ’ব দিয়া, সদায় ৰাতিৰ সাঁজটো বেলেগৰ ঘৰত জুতি লগাই লগাই খাব পাৰিম৷ তোমাৰো বনোৱা-মেলাৰ কষ্ট কমিব৷’</p>

<p>তাই সামান্য হাঁহিলে৷ সি ক’লে– ‘খাই-বৈ দুয়ো বল বান্ধি লওঁ, তাৰ পাছত আৰম্ভ হ’ব আমাৰ পাল৷ মই বজাৰ কৰিম, তুমি ৰান্ধিবা৷ তুমি বাচন ধুবা, মই পাচলি কাটি দিম৷’</p>

<p>সি আছিল খুচি খুচি মেজাজত৷ আৰু মধুৱন্তী? ইমান দিনৰ মূৰত মাক-দেউতাকক দেখা পাইছে, মাকৰ হাতেৰে এসাঁজ খাবলৈ পাইছে, মধুৱন্তীৰো ভালেই লাগি আছিল৷ কিন্তু ঘৰ সোমোৱাৰ লগে লগে তাইৰ সেই ভাল লগাবোৰ যেন লাহে লাহে ভয় লগালৈ ৰূপান্তৰ হ’বলৈ ধৰিলে৷ তাই আঁঠুৱাখন গুঁজি থাকোঁতে এনে ভাব হ’ল যেন এই ঠেক ঠাইডোখৰৰ মাজত ভালকৈ উশাহ ল’বলৈ দেখোন জেগাই নাই৷ ইয়াৰ পৰা তাই বতাহ বিচাৰি যাব ক’লৈ? বাথৰূমৰ পৰা গান এটা গুণগুণাই গুণগুণাই ময়ূখে টাৱেল এখনেৰে হাত-মুখ মচি মচি তাইৰ ওচৰ আহি পাইছে আৰু নাটকীয় ভংগীমাৰে কৈ উঠিছে– ‘আজি এইটো ঘৰত আৰু কোনো নাই৷ কেৱল তুমি আৰু মই, তুমি আৰু মই৷’ বাঢ়ি আহি থকা তাইৰ ভয়টো যেন হঠাৎ আৰু বেছিকৈ বাঢ়ি গ’ল৷ ময়ূখে লাইটটো অফ্‌ কৰি দিলে৷</p>

<p>সি বিছনাত উঠিয়ে তাইক বুকুৰ মাজলৈ টানি ল’লে আৰু কৈ উঠিল– ‘আজি কোনো অজুহাত নাই, কাহিনী অথবা কথা নাই– আজি কেৱল–’ ময়ূখ ৰৈ গ’ল, সি হঠাৎ তাইৰ ওপৰত উঠি ল’লে আৰু দুয়োখন গালত হাতেৰে হেঁচা মাৰি ধৰি ওঁঠ দুটা তাইৰ মুখত গুঁজি দিলে৷ সি সোঁহাতখনেৰে তাইৰ ডিঙিটো মেৰিয়াই ধৰিলে আৰু তাইক সাবটি ধৰিয়ে বাগৰি দিলে৷ সি তলত পৰি গ’ল আৰু তাৰ ওপৰত থকা মধুৱন্তীৰ পিঠিত হাত ফুৰাবলৈ লৈ ৰৈ গ’ল৷ তাৰ একধৰণৰ অস্বস্তি বোধ হ’ল৷ এনেকুৱা সময়ত শৰীৰে আবুৰ নিবিচাৰে, অলপ মুকলি বিচাৰে– বেচৰম নগ্নতা৷</p>

<p>এনেকুৱা সময়তে তাৰ সীমান্তলৈ মনত পৰে৷</p>

<p>সি ঠিকেই কৈছিল, ছোৱালী মানুহে এনেকুৱা সময়তো নিজকে আবুৰত ৰাখিব বিচাৰে৷</p>

<p>সি তাইৰ গাৰ পৰা কাপোৰকেইটা আঁতৰাই পেলালে৷</p>

<p>তাই তাৰ চুলিখিনি লাহে লাহে চুই দিলে৷ ওঁঠ আৰু থুঁতৰিত চুমা খালে৷ তাই বিচাৰিছিল ময়ূখ সুখী হৈ উঠক, সি সুখী হোৱাৰ বাটত তাই হেঙাৰ হ’ব খোজা নাছিল৷ তাই অতি যত্নেৰে পত্নীধৰ্ম পালন কৰিবলৈ চেষ্টা কৰি আছিল৷</p>

<p>ময়ূখ ক’ব নোৱৰা হৈ উঠিছিল৷ সি তাইক ওপৰৰ পৰা নমাই এইবাৰ নিজে উঠিছিল আৰু মধুৱন্তীৰ শৰীৰত একান্তই বিলীন হৈ যাবলৈ চেষ্টা কৰিবলৈ ধৰিছিল৷</p>

<p>লো গলি লোতে বিলীন হ’বলৈ যিমান তাপ লাগে সেই তাপ, সেই জুই সদ্যহতে মধুৱন্তীৰ দেহত নাছিল৷ তাইৰ শৰীৰত কেৱল এডাল মমবাতি জ্বলাই ৰাখিব পৰাৰ সমান জুই আৰু তাপহে আছিল৷ তাই লো গলাই পুৰি নিশেষ কৰি দিবৰ সম্ভাৱনা থকা এডাল কাঠৰ দৰে– গলিবলৈ ধৰা ময়ূখৰ লোখিনি বিলীন হৈ যাবলৈ সুবিধা কৰি দি আছিল৷</p>

<p>সময়ৰ লগে লগে ময়ূখ অভিজ্ঞ হৈ উঠিছিল, অভিজ্ঞতাই তাক কৌশলী হ’বলৈ শিকাইছিল, সেই কৌশেলেৰেই সি শৰীৰটোৰ সৈতে খেলিব জানিছিল আৰু অতি নৈপুণ্যৰে সি দীৰ্ঘ সময়ৰ বাবে খেলি আছিল৷ সেই সফলতাই তাক প্ৰচুৰ আনন্দ প্ৰদান কৰিছিল৷ তাৰ লোভ উপজিছিল পুনৰ সেই আনন্দৰ স্বাদ ল’বলৈ, সীমান্তৰ দৰে– ৰাতি পুওৱাৰ আগতে অন্ততঃ তিনিবাৰ৷</p>

<p>মিলনতুষ্ট, নিৰ্ভাৰ, স্মৰাক্লান্ত ময়ূখ নিদ্ৰাৰ গভীৰলৈ গুচি গৈছিল৷ মধুৱন্তীৰ টোপনি অহা নাছিল৷ চকু দুটা মুদি মিলন উন্মুখ ময়ূখ ক্ষান্ত হোৱালৈকে অপেক্ষা কৰাৰ সমান আগ্ৰহেৰেই তাই টোপনি অহালৈ অপেক্ষা কৰিছিল৷ হয়তো এটা সময়ত তাইৰ টোপনি আহি গৈছিল৷ তেনে এটা সময়তে তাই সপোনত চম্পাৱতীক দেখিছিল৷ ৰূপকথাৰ চম্পাৱতীক৷ তাই পতিয়ন গৈছিল যে সেইজনী তায়েই আছিল৷ তাইৰ নামেই চম্পাৱতী৷ তাই ৰূপকথা আৰু বাস্তৱৰ এক ম্লান সীমাৰেখাত থিয় হৈছিল৷ তাই দেখিছিল, তাইৰ দেউতাকৰ লাগী আৰু এলাগী বুলি দুজনী ঘৈণীয়েক নাছিল৷ ডাঙৰজনী ঘৈণীয়েক লাগীৰ কথা শুনি গিৰীয়েকে সৰুজনীক তাইৰ জীয়েকৰ সৈতে চুৱাপাতনিত থাকিবলৈ এটি পঁজা ঘৰ সজাই দিয়া আৰু এলাগীয়ে দুখ-কষ্টেৰে জীয়েকক লৈ খুজি-মাগি খাই ঘৰতে থাকিবলৈ ধৰা কাহিনীটোও মিছা৷ কিন্তু তাই বাপেকৰ সৈতে পথাৰলৈ যোৱাটো সঁচা৷ তাই বাপেকক ভাল পাইছিল, আৰু সমানে পকা ধান ৰখিবলৈও ভাল পাইছিল৷ সেইমতে তাই সদায় ধাননিৰ মাজত টঙিৰ ওপৰত উঠি চৰাই খেদাইছিল–</p>

<p>‘হুৰ হুৰ বতা চৰাই;</p>

<p>মোৰ ধান নাখাবি তোক দিম গোটাকৰাই৷’</p>

<p>মধুৱন্তীয়ে মন কৰিছিল, তাইৰ মাত শুনিলেই ওচৰৰ হাবিখনৰ পৰা কোনোবাই মাত দিয়ে–</p>

<p>‘ধানো খাম চাউলো খাম;</p>

<p>মধুৱন্তীক বিয়া কৰি ঘৰলৈ যাম৷’</p>

<p>বিয়াৰ কথা শুনি তাই কেওফালে চালে আৰু কেনিও ক’তো কাকো নেদেখি বিচুৰ্তি হ’ল৷ নিশা ভাত খাবৰ পৰত তাই মাক-বাপেকক কথাটো ক’লে৷ তাইৰ কথা সঁচা নে মিছা জানিবৰ নিমিত্তে পাছদিনা দুয়ো ধাননিৰ মাজলৈ গ’ল আৰু মাক-বাপেকৰ কথামতে তাই আগদিনাৰ দৰেই ক’বলৈ ধৰিলে–</p>

<p>‘হুৰ হুৰ বতা চৰাই;</p>

<p>মোৰ ধান নাখাবি তোক দিম গোটাকৰাই৷’</p>

<p>সঁচাকে তাই কোৱাৰ দৰেই হাবিৰ মাজৰ পৰা কোনোবাই মাত লগালে–</p>

<p>‘ধানো খাম চাউলো খাম;</p>

<p>মধুৱন্তীক বিয়া কৰি ঘৰলৈ যাম৷’</p>

<p>মাক-বাপেক দুয়ো আচৰিত হ’ল আৰু বাপেকে তাইক পুনৰ এবাৰ আগৰ দৰে মাতিবলৈ দিলে৷ বাপেকৰ কথামতে তাই আকৌ মাতিলে আৰু পুনৰ হাবিৰ পৰা আগৰ দৰেই কোনোবাই উত্তৰ দিলে৷ বাপেকে ওচৰ-চুবুৰীয়া মানুহ গোটাচেৰেকক মাতি আদ্যোপান্ত ক’লে, মানুহবোৰেও হয় নে নহয় বুলি তাইক এবাৰ মাতিবলৈ দিলে৷ তাই মাতিলে, হাবিৰ মাজৰ পৰা উত্তৰো আহিল৷ ৰাইজ পতিয়ন গ’ল আৰু কোনেনো এনেকৈ বিয়া পাতিব খুজিছে বুলি চাবলৈ হাবিৰ মাজলৈ সোমাই গ’ল, কিন্তু কাকো নেদেখিলে৷ তাৰ পাছত বাপেকে হাবিৰ ফালে চাই মাত লগালে, ‘যদি সঁচাকৈয়ে তোমাক মধুৱন্তীক লাগে, তেনেহ’লে তুমি যেই কি নোহোৱা ওলাই আহাঁ৷ সত্যে সত্যে তিনি সইত খাই কৈছোঁ, মধুৱন্তীক মই তোমালৈ বিয়া দিম৷’ এই কথা শুনি হাবিৰ মাজৰ পৰা এটা বৰ ডাঙৰ অজগৰ সাপ ওলাই আহিল৷ সাপটো দেখি সকলো মানুহে ভয়ত পলাবলৈ ধৰাত বাপেকে সিহঁতক নপলাবলৈ কৈ সাহ দিলত একেঠাইতে সকলোটি থূপ খালে৷ তাৰ পাছত অজগৰক মাতি ঘৰলৈ নিলে আৰু মহা ধুমধামেৰে সৈতে বিয়া পাতি দিলে৷ বিয়া কৰাই অজগৰে মধুৱন্তীক লৈ নিজৰ ঘৰলৈ গ’ল৷ যদিওবা কথা মতেই অজগৰৰ সৈতে তাইক বিয়া দিয়া হ’ল, পৰিয়ালটোৰ সকলোৰে ভিতৰি ভিতৰি ভয় লাগি থাকিল৷ তাই নিজেও অজগৰে আজি গিলি খাব বুলি ভাবি ঈশ্বৰৰ চৰণত শৰণ লৈ শোকে-বেজাৰে পৰি থাকিল৷ কিন্তু পুৱা উঠি দেখিলে, তাইৰ গাটো সোণৰ অলংকাৰ-পাতিৰে জক্‌মকাব লাগিছে আৰু তাইৰ গোটেইটো গা সোণময় হৈ আছে৷ আৰু এই আটাইবোৰ কথা সম্ভৱ হৈছে তাই টোপনিত থাকোঁতে৷ তাই কথাখিনি মাক-বাপেকক ক’লে আৰু তেওঁলোক অত্যন্ত সুখী হ’ল৷ এনেকৈ এদিন-দুদিনকৈ সপ্তাহ-দহদিন বাগৰি গ’ল৷ এদিন ৰাতি তাইৰ ঠিক ভালকৈ টোপনি অহা নাছিল, চিলমিল টোপনিত তাই অনুভৱ কৰিলে তাইৰ ভৰিখন কুটকুটাই আছে৷ তাই টোপনিতে মাকক জনালে–</p>

<p>‘আই মোৰ ভৰি কুটেকুটায়৷’</p>

<p>সুখ আৰু টোপনিত ভাৰাক্ৰান্ত মাকে ক’লে–</p>

<p>‘আই মোৰ জোঁৱায়ে নেপূৰ পিন্ধায়৷’</p>

<p>সময় কিছু যোৱাৰ পাছত তাই কৈ উঠিল–</p>

<p>‘আই মোৰ কঁকাল কুটেকুটায়৷’</p>

<p>ছোৱালীৰ সুখেই মাকৰ সুখ৷ সুখ আকাংক্ষী মানুহজনীয়ে ক’লে–</p>

<p>‘আই মোৰ জোঁৱায়ে মেখেলা পিন্ধায়৷’</p>

<p>সময় নিজস্ব গতিৰে পাৰ হৈ যায়৷ সময় সুখীজনৰ বাবে ধীৰে ধীৰে আৰু দুখীজনৰ বাবে খৰকৈ পাৰ হৈ নাযায়৷ এটা সময়ত তাই মাকক কয়–</p>

<p>‘আই মোৰ বুকু কুটেকুটায়৷</p>

<p>জীয়েকৰ সুখত সুখী মাকেও উত্তৰ দিয়ে–</p>

<p>‘আই মোৰ জোঁৱায়ে ৰিহা পিন্ধায়৷’</p>

<p>এটা সময়ত তাই আকৌ কৈ উঠে–</p>

<p>‘আই মোৰ ডিঙি কুটেকুটায়৷’</p>

<p>মাক এজনীক আৰু কি লাগে? তেওঁ পাৰ ভাঙি যোৱা উছাহেৰে সৈতে উত্তৰ দিয়ে–</p>

<p>‘আই মোৰ জোঁৱায়ে মণি পিন্ধায়৷’</p>

<p>ময়ূখে তাৰ তপ্ত ওঁঠ আৰু যুদ্ধোন্মাদ এক তৰোৱালধাৰী সৈনিকৰ দৰে তাৰ হাতেৰে এফালৰ পৰা মাৰি-মোহাৰি আনিছে মধুৱন্তীৰ শৰীৰটো, যেন পিষ্ট কৰি পেলাব এতিয়া তাইক৷ এডাল গছক সাবটি এজাক বিধ্বংসী ধুমুহা পাৰ হৈ যোৱা ক্ষণটোলৈ অপেক্ষা কৰা পথচাৰীৰ দৰে তাই এই সময়ত অপেক্ষা কৰাৰ বাহিৰে অন্য কোনো বাট বিচাৰি নাপালে৷</p>

</body>
</html>