<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_17)</title>
</head>
<body>
    <h1>বেণী (BENEE_Episode_17)</h1>
    <h2>সভাপৰ্ব</h2>

<h3>>৪</h3>

<p>এটা নতুন সুগন্ধি, এটা নতুন ৰূপ লৈ চৈতালী গুপ্তা তাৰ সন্মুখত আহি থিয় হ’ল৷ ট্ৰে’খনত হুইস্কিৰ দুটা পেগ, চিকেন ফ্ৰাই আৰু কিছু কাজু বাদাম৷ চৈতালী গুপ্তাৰ গাৰ পৰা ওলোৱা গোন্ধ খাবলৈ অনা ট্ৰে’খনৰ বস্তুখিনিৰ সৈতে মিলি কোঠাটোত বিয়পি গৈছে৷ সি দীঘলকৈ উশাহ এটা টানি ল’লে৷ ট্ৰে’খন থৈ তেওঁ ময়ূখৰ সন্মুখৰ ছোফাখনত বহিল আৰু তাৰ ফালে পেগটো আগবঢ়াই দিলে৷</p>

<p>চৈতালী গুপ্তাই মেৰুণ ৰঙৰ গাউন এটা পিন্ধিছে৷ খুব সম্ভৱ তেওঁ ব্ৰা পিন্ধা নাই৷ চৈতালী গুপ্তাৰ খাঁজ কটা নিৰ্মেদ শৰীৰটো এজনী কুৰি বছৰীয়া গাভৰুৰ ভাস্কৰ্য যেন লাগিছে৷</p>

<p>‘আইচ কিউব দিছে?’ হাতত গিলাচটো লৈ ময়ূখে সুধিলে৷</p>

<p>‘দিছোঁ৷ আৰু লাগিব নেকি চোৱাচোন৷’</p>

<p>‘না না ঠিক আছে৷ কিন্তু মোৰ এনেকুৱা লাগিছে যেন কিছু আইচ কিউব ট্ৰে’খনত সজাই থোৱাটো জৰুৰী আছিল৷’</p>

<p>ময়ূখৰ কিছুমান কথাত ডাব্‌ল মিনিং থাকে৷ এই দ্বিতীয় অৰ্থটো বুজি পাবলৈ কেতিয়াবা তেওঁৰ সময় লাগে৷</p>

<p>চৈতালী গুপ্তাই বুৰ্বকৰ দৰে চাই থকা দেখি সি কৈ উঠিল– ‘ইউ আৰ লুকিং ছো হট৷’ ময়ূখে আগতে তেওঁক এই ৰূপত দেখা নাই৷ আজি সঁচাই ভাল লাগিছে৷ কথাটো তাৰ মুখৰ পৰা আপোনা-আপুনি ওলাই আহিল, ‘ছো– ফিলিং হট৷’</p>

<p>চৈতালী গুপ্তাই হাঁহিলে– ‘ৰিয়েলী?’</p>

<p>নিজৰ শৰীৰটো বৰ সযতনে ৰাখে চৈতালী গুপ্তাই৷ এইখন জগতত শৰীৰটোৰ বহুত মূল্য৷ মানুহ সুখী হৈ থাকিবলৈ শৰীৰটোৱে কিছুমান কাৰণ আহৰণ কৰি আনে৷</p>

<p>গিলাচটোত চুমুক দি ময়ূখে সুধিলে– ‘মেম, আপুনি মোক ক’লে যে বিয়াৰ পাছত মানুহৰ জীৱনটো সঁচাকৈয়ে সলনি হৈ যায়৷ এতিয়া মোক কওক, কি সলনি হৈ যায়?’</p>

<p>চৈতালী গুপ্তাই কিবা এটা ভাবিলে, কিন্তু একো নক’লে৷ তেওঁৰ মুখখন সামান্য গহীন হ’ল৷ পেগটোত মুখ দিলে আৰু কৈ উঠিল– ‘কালি যেনেকুৱা আছিলা আজি তেনেকুৱা নাই৷ কালি যিটো খাইছিলা আজি সেইটো খোৱা নাই৷ সেইটোৱে৷ বেলেগ একো নাই৷’</p>

<p>‘মেম আপুনি এটা কথা জানেনে?’ চৈতালী গুপ্তা উৎকৰ্ণ হ’ল, ময়ূখে আকৌ ডাব্‌ল মিনিং থকা কিবা কথা ক’ব নেকি? ‘মহাভাৰতত এটা ডাঙৰ ভুল থাকি গ’ল৷’ ময়ূখে ক’লে৷ অভ্যাসবশতঃ তেওঁ বাঁও কাণখন সামান্য তাৰফালে ঘূৰাই ল’লে৷ ‘কাহিনী মতে–’ ময়ূখে ওঁঠত এটা ৰহস্যৰ হাঁহি লৈ আৰম্ভ কৰিলে৷</p>

<p>কুন্তী হ’ল যদু বংশৰ ৰজা শূৰসেনৰ জীয়েক৷ শূৰসেনে এক বিশেষ প্ৰতিজ্ঞাৰ কাৰণে কুন্তীক বন্ধু কুন্তিভোজক দান কৰে৷ এবাৰ দুৰ্বাসা মুনি কুন্তিভোজৰ ঘৰত উপস্থিত হয় আৰু তেওঁলোকৰ আতিথ্য গ্ৰহণ কৰে৷</p>

<p>কুন্তীয়ে ঋষিবৰক সন্তুষ্ট কৰিবলৈ সৰ্বতোপ্ৰকাৰে চেষ্টা কৰিলে৷ এই আতিথ্যত সন্তুষ্ট হৈ দুৰ্বাসা মুনিয়ে কুন্তীক এক বিশেষ মন্ত্ৰ দান কৰিলে৷ এই মন্ত্ৰৰ দ্বাৰা কুন্তীয়ে যিজন দেৱতাকে স্মৰণ কৰিব তেৱেঁই আহি সংগমেৰে পৰিতৃপ্ত কৰি এক পুত্ৰ সন্তান দান কৰিব৷ কৌতূহলবশতঃ কুমাৰী অৱস্থাতেই কুন্তীয়ে সূৰ্য দেৱতাক স্মৰণ কৰিলে আৰু সেইমতে সূৰ্য দেৱতাৰ সৈতে হোৱা মিলনৰ ফলস্বৰূপে কুন্তী গৰ্ভৱতী হ’ল৷ যথা সময়ত কুন্তীৰ এটি ল’ৰা সন্তান জন্ম হ’ল আৰু লোকলজ্জাৰ ভয়ত সেই শিশুটি এটা পাত্ৰত থৈ নদীত উটুৱাই দিয়া হ’ল৷ সেই ল’ৰাটিয়ে হ’ল কৰ্ণ৷</p>

<p>সময় গৈ থাকিল৷ কৌৰৱৰ অন্যায়-অধৰ্ম চলি থাকিল৷ দ্ৰৌপদীৰ বস্ত্ৰহৰণৰ পাছত শকুনিৰ মন্ত্ৰণামৰ্মে যুধিষ্ঠিৰ পাশা খেলত হাৰিল৷ ফলত দ্ৰৌপদীসহ পঞ্চপাণ্ডৱ বাৰ বছৰ বনবাস আৰু এবছৰ অজ্ঞাতবাসত থাকিব লগা হ’ল৷ ইয়াৰ পাছতে কৃষ্ণই কুন্তীক সাক্ষাৎ কৰিবলৈ হস্তিনাপুৰলৈ যায় আৰু কৃষ্ণৰ জৰিয়তে পঞ্চপাণ্ডৱক ক্ষত্ৰিয়ৰ ন্যায়যুদ্ধ কৰি ৰাজ্য উদ্ধাৰ কৰিবলৈ নিৰ্দেশ দিয়ে৷ যুদ্ধৰ পূৰ্বে কুন্তীয়ে গংগাতীৰত কৰ্ণক সাক্ষাৎ কৰি পুত্ৰৰ স্বীকৃতি দিয়ে আৰু পাণ্ডৱপক্ষৰ হৈ যুদ্ধত অৱতীৰ্ণ হ’বলৈ অনুৰোধ জনায়৷ এই কথাত কৰ্ণ ক্ষুব্ধ হয় আৰু কুন্তীৰ প্ৰস্তাৱ প্ৰত্যাখ্যান কৰে৷ এই প্ৰস্তাৱ প্ৰত্যাখ্যান কৰিলেও কৰ্ণই মাতৃ কুন্তীৰ সন্মুখত প্ৰতিজ্ঞা কৰে যে তেওঁ অৰ্জুনৰ বাদে অন্য কোনো পাণ্ডৱকে হত্যা নকৰে৷</p>

<p>তাৰ পাছত কুৰুক্ষেত্ৰৰ যুদ্ধ আৰম্ভ হ’ল৷ যুদ্ধত পাণ্ডৱ পক্ষ জয়ী হ’ল৷ সেইমতে মৃত বীৰসকলৰ দাহ-সৎকাৰ পৰ্ব আৰম্ভ হ’ল৷ সেইখিনি সময়তে কুন্তীয়ে আটাইকেইজন পুত্ৰকে কৰ্ণৰ জন্মবৃত্তান্ত বৰ্ণনা কৰি সেই বীৰ ভাতৃৰ প্ৰতি শ্ৰদ্ধা তৰ্পণ কৰিবলৈ অনুৰোধ জনালে৷ এই কথাত ক্ষুব্ধ হৈ যুধিষ্ঠিৰে এইবুলি অভিশাপ দিলে যে আজিৰ পৰা কোনো নাৰীয়ে পেটত কথা ৰাখিব নোৱাৰিব৷</p>

<p>‘সেইকাৰণেই হেনো ছোৱালী বা মহিলাসকলৰ পেটত কথা নাথাকে৷’ ময়ূখে ক’লে, ‘মোৰ মতে– এইটো একদম মিছা কথা৷ অভিশাপটো খুব সম্ভৱ পুৰুষ জাতিকহে দিছিল৷ পুৰুষেহে আচলতে পেটত কথা ৰাখিব নোৱাৰে৷ কোনোবাই অলপ ফুচুলাই কিবা এটা ক’লে সকলো কথা উলিয়াই দিয়ে৷ কিন্তু ছোৱালী মানুহৰ পেটৰ পৰা এটা কথাও ওলাই নাহে৷’</p>

<p>কিছুমান জনা কথাও কেতিয়াবা কিছুমান বিশেষ সময় বা পৰিস্থিতিত কিছুমান মানুহৰ মুখত শুনি ভাল লাগে৷ চৈতালী গুপ্তাই হাঁহিলে– ‘আৰে বাবা, তুমি মানুহ মাৰিবা দেই৷’ ময়ূখৰ চকুৰ সন্মুখতে চৈতালী গুপ্তাৰ হাঁহিটো সলনি হ’বলৈ ধৰিলে৷ ময়ূখৰ কথাত ৰস পাই হাঁহি থকা মানুহজনীৰ হাঁহিটোত এটা দুষ্টালি সংযোজিত হ’ল আৰু সেই মেজাজেৰেই সুধি পেলালে– ‘আচ্ছা কোৱাচোন, তোমাৰ হানীমুন ট্ৰীপ কেনে গ’ল?’</p>

<p>সি অফিচ জইন কৰিবৰ দিনাও তেওঁ এনেকৈয়ে সুধিছিল৷ সেইদিনা সি একো শব্দ উচ্চাৰণ কৰা নাছিল, সৌজন্যসূচক হাঁহি এটা মাৰিছিল কেৱল৷ আজিও ঠিক সি সেই হাঁহিটোকে হাঁহিলে৷ তেওঁ তালৈ একেথৰে চাই আছে৷ ময়ূখে যেন কিবা ক’ব খুজিছে কিন্তু ক’ব পৰা নাই৷ ডিঙিৰ সিপাৰেই শব্দটো আটকি গৈছে৷ সি পেগটোৰ বাকী থকা হুইস্কিখিনি একেশোহাই গিলি দিলে৷</p>

<p>চৈতালী গুপ্তাই নতুনকৈ দুটা পেগ কৰি আনিলে৷</p>

<p>‘আৰ ইউ হেপ্পী ময়ূখ?’ তেওঁ সুধিলে৷</p>

<p>‘য়েছ মেম৷’</p>

<p>হাতত লৈ থকা গিলাচটোত ওঁঠটো বুৰাই তেওঁ ৰৈ থাকিল৷ অলপ আগতে চৈতালী গুপ্তাই চাই থকাৰ দৰে সিও চাই থাকিল তেওঁলৈ৷ কিয় সুধিলে এই প্ৰশ্নটো? তাক দেখিলে অসুখী যেন লাগে নেকি?</p>

<p>তেওঁ ওঁঠটো চেপি ধৰি হুইস্কিখিনি লাহে লাহে ডিঙিলৈ টানি নিছে আৰু অলপ সময় তেনেকৈয়ে থাকি চৈতালী গুপ্তাই তাক পুনৰ সুধিছে– ‘আৰ ইউ ছিওৰ দেট ইউ আৰ হেপ্পী?’</p>

<p>‘এব্‌ছলিউটলী মেম৷’ ময়ূখে ক’লে৷ তাৰ নিজৰ ওপৰতে সন্দেহ হ’ল৷ কিবা এক হাহাকাৰে তাক অস্থিৰ কৰি পেলালে আৰু চৈতালী গুপ্তাক সি সুধি পেলালে, ‘কিয় সুধিলে মেম?’</p>

<p>‘নাথিং এ’লছ৷’ চৈতালী গুপ্তাই ক’লে, ‘ৰিমঝিম নিচা লাগি থকাৰ সময়ত কেতিয়াবা এনেকুৱা কথা পাতি ভাল লাগে মোৰ৷’ তেওঁৰ মুখত দুষ্ট হাঁহি এটা লাগি আছে৷ জয়ৰ আনন্দই মানুহৰ মুখলৈ এনেকুৱা হাঁহি বোৱাই আনে৷ ময়ূখৰ মাজত তেওঁ এটা হাহাকাৰ দেখিছে৷ সেই হাহাকাৰ তেওঁৰ প্ৰশ্নই সৃষ্টি কৰা বুলি ভাবি তেওঁৰ ভাল লাগিছে৷ এনেকুৱা লাগিছে যেন তেওঁ অলপ আগতে ময়ূখৰ সৈতে হাৰিছিল আৰু এতিয়া জিকিছে৷ ময়ূখৰ মন গৈছে সেই সপোনটোৰ কথা ক’বলৈ৷ কিন্তু মধুৱন্তীৰ মুখখন চকুৰ আগলৈ ভাঁহি আহিছে আৰু চৈতালী গুপ্তাৰ পিছফালে থিয় হৈ নিজৰ ওঁঠত তৰ্জনী আঙুলিটো দি তাই তাক ইংগিত দি আছে– ‘নক’বা, প্লিজ–’</p>

<p>‘ময়ূখ তুমি কি চিগাৰেট বাদ দিছা?’</p>

<p>‘নাই দিয়া মেম৷ কিন্তু আগতকৈ বহুত কমাই দিলোঁ৷’</p>

<p>‘কিয়, উদ্যম কমি যাব বুলি ভয় কৰিছা?’</p>

<p>চৈতালী গুপ্তাই কথাটো ক’লৈ পোনাইছে জানিও সি কৈ উঠিল– ‘এতিয়া কিন্তু মোৰ লগত নাই৷’</p>

<p>‘নাই নাই, মোৰ লগত আছে৷’ তেওঁ ক’লে৷ ময়ূখৰ পেগটো শেষ হ’বলৈ লৈছিল৷ তেওঁ সেইটো শেষ কৰিবলৈ দিলে– ‘দিয়া, একেলগে তোমাৰ কাৰণেও পেগটো বনাই আনো৷’</p>

<p>দুয়ো পিছফালৰ বেলকনীলৈকে ওলাই গ’ল৷ ময়ূখৰ হাতত চিগাৰেটটো তুলি দি চৈতালী গুপ্তাই নিজেই লাইটাৰটোৰে তাৰ চিগাৰেটটো জ্বলাই দিলে আৰু নিজৰটোও জ্বলাই ল’লে৷ ভিতৰলৈ যোৱা নিক’টিনখিনি আৰু লাইটাৰটো ওঁঠৰ ফালে আগবঢ়াই লৈ যাওঁতে তাৰ থুঁতৰিত লগা চৈতালী গুপ্তাৰ আঙুলিটোৰ স্পৰ্শই শৰীৰটোলৈ এক অন্য শিহৰণ বোৱাই আনিলে৷ ৰেলিংডালত কিলাকুটি দুটাৰে ভেঁজা দি থাকি চৈতালী গুপ্তাই আয়াসত সুখটান দিছে৷ বাহিৰত সাঁজৰ আন্ধাৰ৷ বিশাল চৌহদটো নিৰ্জনতাই প্ৰায় গিলি পেলাইছে৷ ভাল লাগিছে৷ ময়ূখৰো একো ক’বলৈ মন যোৱা নাই৷ সি চৈতালী গুপ্তালৈকে চাই আছে৷ হোঁপাটো মৰাৰ লগে লগে চিগাৰেটৰ আঙঠাটো জ্বলি উঠিছে আৰু তাৰ পৰা ওলোৱা ৰঙচুৱা ঈষৎ পোহৰ চৈতালী গুপ্তাৰ মুখত বিয়পি পৰিছে৷ ধুনীয়া লাগিছে চৈতালী গুপ্তাক৷ ইয়াৰ আগতে ময়ূখে তেওঁক চিগাৰেট খোৱা দেখা নাই৷ থৰ হৈ চাই থকা ময়ূখক চৈতালী মেমে আহি কোন মুহূৰ্তত পিছফালৰ পৰা মেৰিয়াই ধৰিলে সি তৰ্কিবই নোৱাৰিলে৷ এই আকস্মিকতাই তাক বিভ্ৰান্ত কৰি দিলে৷ চৈতালী গুপ্তাৰ এই স্পৰ্শত আৱেগ আছিল– আছিল লোভনীয় কোমলতা আৰু চৌখিন উঞ্চতা৷ মধুৱন্তীয়ে তাক চিঞৰিছে– আঁতৰি আহাঁ তুমি, আঁতৰি আহাঁ৷ অথচ সি নেওচা দিব পৰা নাই চৈতালী গুপ্তাক৷ তেওঁ দুয়োখন হাতেৰে তাৰ বুকুখন খামুচি ধৰিছে৷ সি বিচাৰিছিল মধুৱন্তীয়ে তাক এনেকৈ খামুচি ধৰক৷ কিন্তু বেচেৰী, ঠিক আকাংক্ষাৰ সেই সময়খিনিতে তাইক হিমশৃংগৰ শীতলতাই অৱশ কৰি ৰাখিছিল৷ শৰীৰৰ সকলো তাপ তাই হেৰুৱাই পেলাইছিল৷ আৰু চৈতালী গুপ্তা? নিশা নিয়ৰৰ বগা চাদৰে ঢাকি থোৱা অৰণ্যৰ মাজত শীতত থৰথৰকৈ কঁপি ভাগৰি পৰা ময়ূখৰ সন্মুখত তেওঁ আছিল শালকাঠৰ খৰিৰে ধৰা একুৰা জুই৷</p>


<p>বহু আকাংক্ষিত সুখভোগ আৰু এক গভীৰ পাপবোধত ময়ূখ নিথৰ হৈ গৈছিল৷</p>

 
</body>
</html>