<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_22)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 22</h2>
    <hr>
    <h2>সভাপৰ্ব</h2>

<h3>৯</h3>

<p>শনিবাৰে ৰিপোৰ্টটো মেইল কৰি পঠিওৱাৰ পাছত হে’ড অফিচৰ পৰা সোমবাৰে ময়ূখলৈ মেইল আহিল৷ পৰৱৰ্তী সোমবাৰৰ পৰা তিনিদিনীয়াকৈ হে’ড অফিচত মিটিং৷ গোটেই ডিৱিজনেল অফিচবোৰৰ ৰিপোৰ্টৰ ভিত্তিত স্পেচিয়েল ষ্টাডি আৰু এনালাইছিছ হ’ব৷ শনিবাৰৰ ভিতৰত দিল্লী গৈ পাবলৈ মেইলটোত কোৱা হৈছে৷ খবৰটো চৈতালী মেমক দিবলৈ গৈ ময়ূখে গম পালে, একেটা মেইল তেওঁকো কৰা হৈছে৷ অতএব দুয়ো একেলগে দিল্লীলৈ যাব লগা হ’ল৷ কোম্পানীৰ প্ৰট’কল অনুযায়ী অফিচিয়েল ট্যুৰৰ কাৰণে এয়াৰ টিকট আৰু হোটেলৰ বন্দৱস্ত কোম্পানীয়েই কৰি দিয়ে৷ আচলতে কোম্পানীৰ কিছুমান নিজা এজেঞ্চী থাকে, পৰিচিত এজেণ্ট থাকে– তেওঁলোকেই সকলো ব্যৱস্থা কৰি দিয়ে৷ ডি ডি এম চৈতালী গুপ্তা আৰু এ ডি এম ময়ূখ গোস্বামীৰ দিল্লী যোৱা, থকা আৰু খোৱা-বোৱাৰ ব্যৱস্থাও সেইমতেই হ’ল৷</p>

<p>ছুইজাৰলেণ্ডৰ পৰা ঘূৰি অহাৰ পাছৰে পৰাই মাকে মধুৱন্তীক কেইদিনমান থকাকৈ আহিবলৈ কৈ আছিল৷ ময়ূখেও তাইক কৈছিল৷ তাইহে তাক অকলে এৰি যাবলৈ ভাল পোৱা নাছিল৷ দুদিন ধৰি সিহঁতৰ মাতবোল বন্ধ হৈ আছিল, সেই দুয়োটা দিনতে ময়ূখে মনে মনে কামনা কৰিছিল মধুৱন্তী দুদিনমান ঘৰত থাকি আহক৷ তাই নগ’ল৷ মৰা মনটো লৈ তাই তেনেকৈয়ে থাকিল৷ তেনেকৈয়ে তাই কাম কৰিলে, ব্ৰেকফাষ্ট বনালে, দুপৰীয়া-গধূলি ভাত বনালে, তাৰ সৈতে ডাইনিঙত বহি একেলগে খালে, একেলগে বিছনাত উঠিল৷ তাইক তেনেকৈ দেখি থাকি তাৰ মনটো বেয়া লাগিল৷ দুদিন পাছত সিয়ে পৰিস্থিতিটো সহজ কৰিবলৈ চালে৷ তাই যেন এই মুহূৰ্তটোলৈকে বাট চাই আছিল৷ প্ৰথমতে তাইৰ দুখ লাগিল, কিবা অজান শোক এটাই খুন্দা মাৰি ধৰিলে৷ তাৰ পাছত লাহে লাহে সহজভাৱে কথা ক’বলৈ ধৰিলে৷ নিশা খোৱাৰ সময়লৈ তাইক আগৰ দৰেই সহজ দেখা গ’ল৷</p>

<p>তাৰ হে’ড অফিচৰ মিটিংখন নিশ্চিত হৈ যোৱাৰ লগে লগে তাইৰো ঘৰলৈ কেইদিনমান থকাকৈ যোৱাটো সহজভাৱেই সম্ভৱ হৈ উঠিল৷ ময়ূখক এয়াৰপোৰ্টলৈ নিবলৈ অহা অফিচৰ গাড়ীখনতে তাই ঘৰলৈ গ’ল৷ তাই তেনেকৈ যাব খোজা নাছিল, ময়ূখেই জোৰ কৰিলে৷ সিহঁতৰ দ্বিতীয়বাৰৰ কাৰণে মাতবোল বন্ধ হৈছিল, এফালে ওলাই যোৱাৰ সময়ত তেনেকৈ যাবলৈ ময়ূখৰ ভাল নালাগিল৷ তাৰ উপৰি তাই সেইটো মানসিক অৱস্থাৰে ঘৰলৈ গ’লে মাকহঁতে সহজেই ধৰা পেলাব৷ সেইকাৰণে সি তাইক থৈ তাতে ব্ৰেকফাষ্ট কৰি যোৱাৰ কথা কৈছিল৷ কথাটো মধুৱন্তীয়েও ভালেই পাইছিল৷</p>

<p>ঘৰত থকাৰ সময়তে এদিন মিঠুৱে ফোন কৰিছিল৷</p>

<p>মিঠু বৌৱে সেই একেই দুষ্টালি ভৰা হাঁহি এটা মাৰি সুৰ লগাই সিহঁতৰ কেনে চলিছে সুধিছিল৷ মধুৱন্তীয়ে কিছুমান কথা লুকুৱাই কিছুমান কথা কৈছিল৷ মিঠু বৌৱে কৈছিল– ‘কিছুমান মতা মানুহক সন্তুষ্ট কৰিবলৈ তেনেই সহজ৷ যেনেকৈ খাই ভাল পায় তেনেকৈ খাবলৈ দিব লাগে আৰু যেনেকৈ শুবলৈ ভাল পায় তেনেকৈ শোৱাই ল’ব লাগে৷ সেয়ে মন্ত্ৰ৷’</p>

<p>মধুৱন্তীয়ে হাঁহিছিল৷</p>

<p>‘ঠিকেই কৈছা বৌ’– তাই কৈছিল৷</p>

<p>মধুৱন্তী পুনৰ এবাৰ পতিয়ন গৈছিল যে তাইৰ শৰীৰটোৰ বাবেই ময়ূখে ইমান ৰুঢ় কথা ক’বলৈ লৈছে৷ শৰীৰটোৰ বাদে তাইৰ একো দোষ নাই৷</p>

<p>এদিন দুপৰীয়া খাই-বৈ উঠি দুয়ো মাক-জীয়েকে বিছনাত পৰি কথা পাতি আছিল৷ বেছিভাগ সময় মাকেই কথা কয়৷ পৰিয়ালৰ আটাইবোৰ মানুহৰ খা-খবৰ তেওঁৰ ওচৰত থাকে৷ কথাৰ মাজতে তেওঁ মুনমীৰ কথা কৈছিল৷ আন এটা খবৰৰ দৰেই তেওঁ মুনমীৰ খবৰটো দিছিল তাইক– ‘মুনমীৰ বোলে ডিভোৰ্চ হ’ব৷’</p>

<p>মধুৱন্তী চঁক খাই উঠিছিল– ‘হেঁ?’</p>

<p>তাইৰ প্ৰতিক্ৰিয়ালৈ গুৰুত্ব নিদিয়াকৈয়ে মাকে কৈ গৈছিল– ‘সিহঁত একেলগে নথকা বোলে তিনি মাহমানেই হ’ব এতিয়া৷ মুনমীক বোলে এদিন তাপসে ফোন কৰি কৈছে– ‘তুমি জীৱনটো নতুনকৈ আৰম্ভ কৰা৷ তোমাৰ লগত আৰু মোৰ নহ’ব৷’ মুনমীয়ে এতিয়াহে গম পাইছে, তাপসে হেনো নতুনকৈ ফ্লেট লৈছে৷ সি এতিয়া তাতে থাকে৷’</p>

<p>‘তোমাক কোনে কৈছে? কুসুম জেঠীয়ে নিজে কৈছেনে?’ মধুৱন্তীয়ে উৎকণ্ঠাৰে সুধিলে৷</p>

<p>‘নাই কোৱা৷ মোক ধনটিয়েহে কৈছে৷’</p>

<p>‘তুমি ধনটিৰ কথাটো বিশ্বাস কৰিব নালাগিছিল নেকি? জেঠীক নিজে সুধিব লাগিছিল৷’</p>

<p>‘সুধিছিলোঁ৷ তেওঁ দেখোন সকলো ঠিকে থকা বুলি ক’লে৷ গমেই নাপায় নেকি?’</p>

<p>‘হ’বও পাৰে৷ নাইবা ধনটিহঁতেও কথাটো মিছাকৈ উলিয়াব পাৰে৷’</p>

<p>‘ধনটিয়ে কিয় মিছাকৈ উলিয়াব? সি নিজেই মুনমীক লগ পাই আহিছে৷ মুনমীয়েহে কৈছে তাক৷ তাই তাক কাকো নক’বলৈকো কৈ পঠিয়াইছে৷’</p>

<p>মধুৱন্তী অলপ ৰ’ল, নিজকে কোৱাদি ক’লে– ‘মানুহবোৰে নিজৰ ঘৰৰ কথাবোৰ কিমান সাৱধানে লুকুৱাই পেলাই দেখিছা?’ তাই কিবা এটা মনত পৰাৰ দৰে সুধিলে– ‘ধনটিয়ে তোমাক কি বুলি কৈছে? মানে কি কাৰণে ছেপাৰেশ্যন হোৱা বুলি কৈছে?’</p>

<p>‘সেইবোৰ সিও নাজানে৷ সিনো কি বুলি সুধিব মুনমীক৷’</p>

<p>‘এইটোতো একেদিনাই লোৱা সিদ্ধান্ত নহয়৷ আৰু তাপস ভিনদেউৰ কথা দেখোন সৱেই ভাল ভাল বুলিয়ে কৈছিল৷’</p>

<p>‘তাই জানো কম দন্দুৰী?’</p>

<p>‘ফতকে তেনেকৈ নক’বাচোন মা৷ মুনমীবাই নভবা-নিচিন্তাকৈ কথা নকয়৷’</p>

<p>‘মুখে মুখে কথা ক’লে কোনো মতা মানুহেই ভাল নাপায়৷ শিক্ষিত ছোৱালী এজনী হৈ নিজৰ মতাটোক কেনেকৈ সন্তুষ্ট কৰি ৰাখিব লাগে নাজানিলে কেনেকৈ হয়?’</p>

<p>‘শিক্ষিত কাৰণেইতো মাতষাৰ মাতিছে৷ নহ’লে ক’ত সাহস কৰিলেহেঁতেন?’ কথাটো কৈয়ে মধুৱন্তী ৰ’ল, কথাটোৱে তাইকো চুই গ’ল৷ হুমুনিয়াহ এটা ওলাই আহিল তাইৰ৷ ক’ব নোৱৰাকৈয়ে তাই কৈ পেলালে– ‘ছোৱালী মানুহে যুক্তিসহকাৰে উচিত কথাটো ক’লেও মানুহে দন্দুৰী বুলিয়ে কয়৷’</p>

<p>মধুৱন্তীৰ কথাষাৰ শুনি মাকৰ অকণমান লাজ লাগিল৷ তেওঁ এনেকুৱা কথা নকয়৷ এইটো ধনটিৰ ভাষ্যহে৷ ধনটিয়েহে কৈছে, তাইৰ মুখখনৰ কাৰণেই এনেকুৱা হৈছে৷ ধনটিয়ে হেনো এদিন তাপসক এখন বাৰত লগ পাইছিল৷ তাপসে বোলে বৰ দুখ কৰিছিল৷ ধনটিক হেনো সি কৈছে– ‘যিখন ঘৰত এষাৰ ভাল মাত নাই, যিখন ঘৰত ভোকৰ সময়ত আহাৰ নাই; সেইখন ঘৰত মানুহ কিহৰ আশাত বন্দী হৈ থাকিব৷’ ধনটিয়ে তাক কথাবোৰ আকৌ এবাৰ নতুনকৈ ভাবিবলৈ কৈছিল, তাপসে হেনো হুমুনিয়াহ এটা কাঢ়ি কৈছিল– ‘কিছুমান মানুহ কোনোদিনে সলনি নহয়৷’ ধনটিয়ে কৈছে– ‘তাপস আৰু মুনমীৰ কথাৰ মাজত একো মিল নাছিল৷ দুয়ো কেৱল নিজৰ নিজৰ কথাবোৰ কৈছিল৷ কিন্তু মুনমীক আমি সৰুৰে পৰা পোৱা নাই জানো? কম দন্দুৰীনে তাই?’</p>

<p>মধুৱন্তীয়ে একো নক’লে৷ মাকে ক’লে– ‘লোকৰ সংসাৰৰ কথা ভাবি আমিনো কি পাৰ পাম?’ তেওঁ বাগৰটো সলাই ল’লে৷ চকু দুটা অকণমান সময় মুদি ল’ব খুজিলে৷ তাৰ পাছত আকৌ আৰম্ভ হৈ যাব পাকঘৰটো৷ সন্ধিয়া চাহৰ লগত খাবলৈ কিবা এটা বনাবলৈ হ’লেই৷ চাহ খাই থাকোঁতে ৰাতিৰ ভাতসাঁজৰ কথা ভাবিবলৈ হ’লেই৷ এয়ে জীৱন৷ নিদ্ৰালস কণ্ঠেৰে তেওঁ তাৰ মাজতে কৈ উঠিল– ‘অলপ নিজৰ কথা ভাবিবি৷ ছোৱালী মানুহৰ জীৱনটো মতাটোক লৈয়ে৷ কি কথা ভাল পায়, কি কথা বেয়া পায় অলপ গুৰুত্ব দিবি৷’</p>

<p>আৰু ছোৱালীজনীৰ ভাল পোৱা বেয়া পোৱাৰ একো গুৰুত্বই নাই? প্ৰশ্নটো তাই মাকক কৰিব নোৱাৰিলে৷ তায়ো বাগৰটো সলাই অকণমান শুবলৈ চেষ্টা কৰিলে৷</p>

<p>মিঠু বৌৱে ফোন কৰোঁতে মধুৱন্তীক লুকুৰ কাৰণে ল’ৰা এটা চাবলৈ কৈছিল৷ কথাটো ময়ূখকো ক’বলৈ কৈছিল৷</p>

<p>‘মই অনুৰোধ কৰা বুলি ক’বা৷’ মিঠু বৌৱে কৈছিল৷</p>

<p>‘মই ক’ম বৌ৷ আৰু তুমিনো আমাক কিয় অনুৰোধ কৰিব লাগে? লুকুবাৰ বিয়াৰ কথা চিন্তা কৰাটো আমাৰো দায়িত্ব নহয় জানো?’</p>

<p>দিল্লীৰ পৰা ঘূৰি অহাৰ পাছতে ময়ূখক ক’ম বুলি কওঁতেই মিঠু বৌৱে সুধি পেলাইছিল– ‘ময়ূখ দিল্লীলৈ আহিছে নেকি? আমিও দিল্লীলৈ আহিছোঁ৷ তেনেহ’লে ইয়াতে এপাক লগ পাবলৈ চাম ময়ূখক৷’ মিঠু বৌৱে ময়ূখৰ ফোন নাম্বাৰ লৈছিল৷ মধুৱন্তীৰ এনে লাগিছিল যেন মিঠু বৌহঁতে ময়ূখক লগ পাবলৈ অলপ লৰালৰি কৰিছে৷ হয়তো লুকুৰ বিয়াৰ কথাটো লৈ গোটেই পৰিয়ালটোৰে লৰালৰি হৈছে৷</p>
<a href="বেণী (BENEE_Episode_23).html">NEXT</a>
</body>
</html>