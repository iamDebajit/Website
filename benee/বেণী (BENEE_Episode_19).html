<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_19)</title>
</head>
<body>
    <h1>বেণী (BENEE_Episode_19)</h1>
    <h2>সভাপৰ্ব</h2>

<h3>৬</h3>
 

<p>মধুৱন্তী সাঁজ লগাৰ আগে আগেহে পুখুৰীপাৰ পাইছিলগৈ৷ তাই গৈ পোৱাৰ সময়ত ভালেখিনি মানুহ গোট খাইছিল৷ অনুষ্ঠান তেতিয়ালৈকে আৰম্ভ হোৱা নাছিল৷ অকলে অকলে পিছফালে থিয় হৈ থাকি তাইৰ বেয়া লাগিছিল৷ তাই ভাবিছিল, চিনাকি কাৰোবাক লগ পালে ভাল আছিল৷ তাই তাতিয়ানাক ফোন কৰিছিল৷ তাতিয়ানাৰ কণ্ঠত আছিল উৎসাহ আৰু ব্যস্ততা৷ তাই মধুৱন্তীক মাতি নি আগফালৰ চকী এখনত বহিবলৈ দিছিল৷ তাই পাছলৈ মন কৰিছিল, অনুষ্ঠানটোত গান গোৱা, কবিতা আবৃত্তি কৰা আৰু ভাষণ দিয়া মানুহখিনিক আগফালে বহুওৱা হৈছিল৷ তাতিয়ানা আৰু তনয় বৰগোহাঁই নামৰ ল’ৰাজনে মিলি অনুষ্ঠানটো পৰিচালনা কৰিছিল৷ তাতিয়ানাই তাইক মঞ্চত কিবা ক’বলৈ দিব পাৰে বুলি মধুৱন্তী ভয়ে ভয়ে বহি আছিল৷ সেইখিনি সময়তে তাই ফোনটো ছাইলেণ্ট মুডত ৰাখি বেগত ভৰাই থৈছিল৷ অনুষ্ঠান এটা চলি থকাৰ সময়ত ফোনটো চাই থাকিবলৈ ভাল নালাগে৷ তেনেকুৱা সময়ত হঠাৎ ফোনটো বাজি উঠিলেও ভাল নালাগে৷ কাষত বহি থকা মানুহে কেতিয়াবা বৰ কটুক্তি কৰে৷ বৰ লাজ আৰু অস্বস্তিত পৰা যায়৷ যেতিয়া অনুষ্ঠান শেষ হৈছিল, তাতিয়ানাৰ পৰা বিদায় লৈ আহি টেক্সি বুক কৰিবলৈ ফোনটো উলিয়াওঁতেহে তাই ময়ূখৰ মিছড্‌ কল দেখিছিল৷</p>

<p>আজি মনটো কিবা এটা পাতল পাতল, মুকলি মুকলি লাগিছে তাইৰ৷</p>

<p>কিয় লাগিছে তাই নাজানে৷ মানুহৰ জয়-পৰাজয়ৰ ভাবনাৰ পৰা এই আনন্দ আহে নেকি?</p>

<p>সেইবোৰ মানুহক শত্ৰু বুলি কোৱাটো উচিত হ’ব নে নাই তাই নাজানে৷ শত্ৰু নহ’লেও– সিহঁত পাপী৷ পাপীয়ে সিহঁতৰ পাপৰ শাস্তি পালে মানুহৰ ভাল লাগে৷ পাব বুলি ভাবিও ভাল লাগে৷ পাবৰ সম্ভাৱনা দেখিলে আৰু বেছি ভাল লাগে৷</p>

<p>মঞ্চত অনুষ্ঠান চলি থকাৰ সময়ত তাইৰ বাৰে বাৰে হাতেম আলীৰ মুখখনেই মনলৈ আহি আছিল৷ বেছিকৈ মনত পৰিছিল তাইৰ সেই দিনটোৰ কথা যিদিনা সি তাৰ ডাঙৰ ছোৱালীজনী মৰাৰ খবৰ পাই হুৰাওৰাৱে কান্দিছিল৷ তেতিয়া সিহঁত গাঁৱৰ ঘৰতে আছিল৷</p>

<p>হাতেম আলীৰ ডাঙৰজনী ছোৱালী ৰেছমা মধুৱন্তীতকৈ বয়সত দুবছৰমান ডাঙৰ৷ আগৰবাৰ আঘোণত তাইক ওচৰৰে ল’ৰা এটালৈ বিয়া দিছিল৷ মধুৱন্তীৰ ককাকহঁতে আপত্তি কৰিছিল৷ দুবছৰ পূৰ্বে মাঘৰ বিহু খাবলৈ মাকৰ সৈতে আহোঁতে ৰেছমা ডাঙৰেই হোৱা নাছিল৷ হাতেম আলীয়ে কৈছিল– ‘বয়স বেছি হৈ গ’লে তাইক কোনে বিয়া কৰাৰ বাবু? আৰু ঘৰত ডাঙৰ ছোৱালী এজনী থকা মানেই সৱ সময়তে মনত ভয় লাগি থাকে৷’ কোনেও আৰু কথা বঢ়োৱা নাছিল৷ বিয়াত দেউতাকে পাঁচ হেজাৰ টকা দিছিল৷ সেইখিনি পইচা আছিল ৰেছমাৰ কাৰণে৷ হাতেম আলীয়ে মৰণাৰ কাম লৰালৰিকৈ সামৰি ঘৰলৈ গৈ ধুমধামেৰে ৰেছমাৰ বিয়া পাতিছিল৷</p>

<p>মধুৱন্তীৰ ৰেছমাৰ সৈতে কথা পাতিবলৈ বৰ মন গৈছিল৷ তাইৰ বিয়াৰ সময়ত মধুৱন্তীৰ পঞ্চম শ্ৰেণীৰ বছৰেকীয়া পৰীক্ষা চলি আছিল৷</p>

<p>বিয়া হ’বৰ কিমান দিননো হৈছিল?</p>

<p>এবছৰ মাত্ৰ৷</p>

<p>আগৰ বছৰৰ দৰেই হাতেম আলীয়ে সেইবাৰো লৰালৰিকৈ মৰণাৰ কাম শেষ কৰিছিল৷ তাৰ লৰালৰি দেখি এদিন দেউতাকে এনেই ধেমালি কৰি সুধিছিল– ‘তই নাতি চাবলৈ যাবি যেন পাইছোঁ?’</p>

<p>সি হতভম্ব হৈ গৈছিল৷ কেনেকৈ জানিলে তেওঁ৷ সি ৰেছমা মাক হ’বলৈ ওলোৱা খবৰটো কাকোৱেই দিয়া নাছিল৷ তাৰ দুদিন পাছতে ৰেছমা মৰাৰ খবৰ আহিছিল৷ হাতেম আলীয়ে মৰণা মাৰি আছিল৷ সি মৰণাৰ খেৰখিনিতে বাগৰি বাগৰি কান্দিছিল৷ ৰেছমাৰ ল’ৰা এটা হৈছিল, কিন্তু কেঁচুৱাটোও নাবাচিল৷ কোনোবাই কোনোবাই কৈছিল, কেঁচুৱাটো মাকৰ পেটতে মৰি আহিছিল৷ মধুৱন্তীৰ ৰেছমালৈ বেয়া লাগিছিল৷ মৰণাৰ ওপৰত বাগৰি বাগৰি কান্দি থকা হাতেম আলীক দেখিও তাইৰ দুখ লাগিছিল৷ কিন্তু তাইৰ ভালো লাগিছিল৷ মধুৱন্তীৰ এনেকুৱা লাগিছিল যেন হাতেম আলীয়ে তাৰ পাপৰ উপযুক্ত শাস্তি পাইছে৷ তাইৰ হৈ কোনোবাই হাতেম আলীক সেই শাস্তি দিছে৷</p>

<p>সেয়া কোন? ভগৱান?</p>

<p>তেনেহ’লে ৰেছমাক ভগৱানে কি পাপৰ কাৰণে শাস্তি দিলে?</p>

<p>মঞ্চত বক্তৃতা চলিছে৷ মাজে মাজে গান আৰু শ্লোগান৷ মাজে মাজে কবিতা আবৃত্তি৷ তাইৰ গালৈ, হয়তো মনলৈ একেলগে বহুত শক্তি আহিছে৷ তাত উপস্থিত থকা সকলো মানুহৰ মনলৈকে সেই শক্তি আহিছে নেকি?</p>

<p>এই শক্তিয়ে মধুৱন্তীৰ মনলৈ আনন্দ কঢ়িয়াই আনিছে৷</p>

<p>অথবা তাইৰ ভিতৰত অহৰহ বৈ থকা ধুমুহাজাক দূৰলৈ ঠেলি পঠিয়াইছে৷</p>

<p>যিয়ে কাৰোবাৰ জীৱনৰ বিস্তৰ ক্ষতি কৰিছে সিহঁতৰ পৰাজয়ৰ সম্ভাৱনা দেখিলে এনে আনন্দ লাগে নেকি বাৰু? এয়াও একপ্ৰকাৰ জয়েই নেকি? নিজৰ জয়তকৈও কাৰোবাৰ পৰাজয়ৰ সম্ভাৱনাই পৰাজিত মানুহক, আক্ৰান্ত আৰু যন্ত্ৰণাত ছটফটাই থকা মানুহক বেছি সুখী কৰি তুলিব পাৰে নেকি?</p>

<p>ইমান দিনে তাই ভাবি থকা কথাবোৰ, ভিতৰত গুঁজৰি-গুমৰি থকা কথাবোৰ আনৰ মুখত শুনি মধুৱন্তীৰ ভাল লাগিছে৷ নতুন নতুন কথাও শুনিছে আজি৷ বক্তাসকলে পুৰুষতন্ত্ৰ আৰু আইন ব্যৱস্থাটোকে মূলতঃ দোষী সাব্যস্ত কৰিছে৷ আইন ব্যৱস্থাটোৰ দুৰ্বলতাৰ বাবেই যে দোষী অপৰাধী সহজতে সাৰি যাব পাৰে সেই কথা সকলোৱে কৈছে৷ গোটেই ব্যৱস্থাটোৰ বাবেই সাধাৰণ মানুহে ন্যায় বিচাৰিবলৈ সাহস গোটাব নোৱাৰে৷ সেই কথাটোৱে সকলো অপৰাধীক সাহসী কৰি তোলে৷ সেই সাহসেৰেই ইটোৰ পাছত সিটো অপৰাধ সংঘটিত কৰে; ইটোৰ পাছত সিটো জীৱন অকালতে ধ্বংস কৰি পেলায় আৰু সেই কথা চিৰদিনৰ বাবে আন্ধাৰতে শেষ হৈ যায় কাৰোবাৰ ফুচফুচনিৰ সুখকৰ সমল হৈ৷</p>

<p>প্ৰায় প্ৰতিজন বক্তাই এই কথা সজোৰে কৈছিল যে দৃষ্টান্তমূলক কঠোৰ শাস্তি নিদিলে অপৰাধী আৰু অপৰাধৰ সম্ভাৱনা কঢ়িয়াই ফুৰা মানুহে অকণো ভয় নকৰে৷ প্ৰচলিত আইন ব্যৱস্থাটোলৈ মানুহৰ সেই ভয় নাই বাবেই বাৰে বাৰে ধৰ্ষণ, যৌন আতিশয্যৰ দৰে জঘন্য ঘটনা সংঘটিত হয়৷ সকলো ধৰ্ষণকাৰীৰ কাৰণে এটাই শাস্তি হোৱা উচিত, সেয়া হৈছে ফাঁচী, ফাঁচী আৰু ফাঁচী– তেওঁলোকে কৈছিল৷</p>

<p>বক্তাসকলৰ উপৰি, তাত থকা সকলোৱে হয়তো সেই কথা সমৰ্থন কৰিছিল৷ মৃত্যুদণ্ড দিয়াৰ দাবী উঠিলেই বহুতে কিৰিলিয়াইছিল, ভাঁহি আহিছিল জাউৰিয়ে জাউৰিয়ে হাতচাপৰিৰ শব্দ৷</p>

<p>সেই শব্দত শক্তি আছিল, সেই শক্তি মধুৱন্তীৰ দেহ-মনলৈও ব্যাপ্ত হৈছিল৷</p>

<p>কেইবাজনো বক্তাই পুলিচ-প্ৰশাসনৰ দোষ আৰু গাফিলতিৰ অলেখ উদাহৰণ দিছে৷ দিছে গৰিহণাও৷ নীলাক্ষি কাকতী নামৰ সাংবাদিকগৰাকীয়ে কৈছে– ‘কি দুৰ্ভাগ্যজনক কথা ভাবি চাওকচোন, ভিক্টিমগৰাকীক সহায় কৰাতো দূৰৰ কথা ওলোটাই থানাৰ ভিতৰত ৰে’পহে কৰে৷ পুলিচ কাষ্টডিত হোৱা ৰে’পৰ সংখ্যা কিমান জানেনে আপোনালোকে?’</p>

<p>সাংবাদিকগৰাকীয়ে দিয়া তথ্য শুনি মধুৱন্তীৰ বুকু কঁপি গৈছিল৷ থানাৰ ভিতৰতো ইমানবোৰ ৰে’প হয় বুলি তাই ইয়াৰ আগতে জনাই নাছিল৷ কি আচৰিত৷ পুলিচৰ ওপৰতে যদি ভৰসা কৰিব নোৱাৰে, থানাখনেই যদি নাৰীৰ বাবে নিৰাপদ ঠাই নহয়, তেন্তে মানুহে ন্যায় বিচাৰি যাব ক’লৈ?</p>

<p>ভগৱানৰ ওচৰলৈ?</p>

<p>ধৰ্মগুৰুৰ ওচৰলৈ?</p>

<p>ধৰ্ষণৰ অভিযোগ প্ৰমাণ হোৱা কাৰাবাসী ধৰ্মগুৰুবোৰৰ উদাহৰণে মানুহক এই কথাকে শিকাইছে যে নাৰীৰ বাবে মৰ্যাদাপ্ৰাপ্তিৰ সম্ভাৱনা থকা কোনো স্থানেই নাই এই পৃথিৱীত৷ লাঞ্ছিতা, ধৰ্ষিতা নাৰীৰ ন্যায়প্ৰাপ্তিৰ সম্ভাৱনা থকা কোনো স্থানো এই পৃথিৱীত নাই৷</p>

<p>নে আছে?</p>

<p>নে ন্যায়ালয়ে সেই ন্যায় দিব পাৰে?</p>

<p>আছেনে সেই শক্তি ন্যায়দেৱীৰ?</p>

<p>পৃথিৱীৰ সকলো নাৰীকে মানুহৰ দৰে জীয়াই থাকিবলৈ শক্তি দিব পাৰেনে ন্যায়দেৱীয়ে?</p>

<p>তাই বাৰে বাৰে নিজক সুধিছিল, কিয় বাচি গ’ল হাতেম আলী?</p>

<p>কোনবোৰ কথাই হাতেম আলীক বচাই দিলে?</p>

<p>কিয় তাই মনে মনে থাকিল?</p>

<p>কিয় তাই কাকো নক’লে? মাকক ক’বলৈও তাইৰ কিয় ভয় লাগিছিল?</p>

<p>আজিলৈকে তাই মাকক হাতেম আলীৰ কথা ক’বই নোৱাৰিলে৷ আজিলৈকে তাই মামাক অচিন্ত্য ভট্টাচাৰ্যৰ কথাও একো ক’ব নোৱাৰিলে৷ মাকক তাই এতিয়াও কিহৰ কাৰণে ভয় কৰে?</p>

<p>তাতিয়ানা আগুৱাই আহিছিল তাইৰ ফালে৷</p>

<p>তাতিয়ানাই মধুৱন্তীকো ভাষণ দিয়াৰ কথা কৈছিল৷ বৰ জোৰ কৰিছিল তাই৷ মধুৱন্তীৰহে সাহস নহ’ল৷ ইমান মানুহৰ আগত বক্তৃতা দিবলৈ তাইৰ ভয় লাগিল৷ তাতিয়ানাই ধুনীয়া বক্তৃতা দিছে৷ তাই কথাবোৰ ধুনীয়াকৈ, ৰেহা লগাই ক’ব জানে৷ তাতিয়ানাৰ ভাষণটোৱেই মধুৱন্তীৰ আটাইতকৈ বেছি ভাল লাগিছিল৷ তাইৰ কথাখিনিত এটা নতুন কনটেণ্ট আছিল৷ তাতিয়ানাই বিশ্বজুৰি চৰ্চা লাভ কৰা ‘মি টু’ মোভমেণ্টৰ সফলতা, সীমাবদ্ধতা আৰু মানুহৰ কিছুমান দুৰ্বল মানসিক দিশৰ কথা কৈছিল৷</p>

<p>২০১৭ চনৰ অক্টোবৰত ছ’চিয়েল মেডিয়াৰ জৰিয়তে ‘মি টু’ মোভমেণ্ট গোটেই বিশ্বজুৰি ব্যাপক চৰ্চালৈ আহে৷ আচলতে ২০০৬ চনতে আমেৰিকাৰ তাৰাণা বুৰ্কে নামৰ এগৰাকী সমাজকৰ্মীয়ে ‘মি টু’ শব্দ দুটাৰে এই আন্দোলনৰ সূচনা কৰিছিল৷ তেওঁৰ আছিল এক দুঃসহ, কৰুণ, তিক্ত অতীত৷ ‘মি টু’ৰ তাৎপৰ্য আছিল পুৰুষৰ জঘন্য কামনাৰ বলি হোৱা ছোৱালী তথা নাৰীসকলক মনোবল যোগোৱা– ‘তুমি অকলশৰীয়া নহয়’৷ কিন্তু সেই সময়ত ই ব্যাপকতা লাভ কৰা নাছিল৷ ২০১৭ বৰ্ষত বিবিচিয়ে যৌনতা বিষয়ক এক প্ৰতিবেদন প্ৰচাৰ কৰাৰ পাছত হলিউদৰ প্ৰযোজক হাৰ্ভে ৱেনষ্টেইন বিপজ্জনক বিতৰ্কৰ মাজত সোমাই পৰে৷ তিনি দশক ধৰি চিনেমা নিৰ্মাণৰ সৈতে জড়িত হৈ থকা ৱেনষ্টেইনে ধনৰ বলত, চিনেমাত সুযোগ দিয়াৰ নামত বহু অভিনেত্ৰী, কলা-কুশলীক যৌন শোষণ কৰিছিল৷ তেনে প্ৰায় আশীগৰাকী ছোৱালী-মহিলাই সাহসেৰে ৱেনষ্টেইনৰ নাম উচ্চাৰণ কৰাৰ লগে লগে প্ৰযোজকগৰাকী বিতৰ্ক আৰু আইনী প্ৰক্ৰিয়াৰ মাজত সোমাই পৰে৷ ২০১৭ চনৰ ১৫ অক্টোবৰত অভিনেত্ৰী এলীছা জেইন মিলানোৱে নিজৰ টুইটাৰ হেনডেলত লিখিলে যে– ‘আপুনি যদি কেতিয়াবা যৌন আতিশয্যৰ বলি হৈছে তেনেহ’লে ‘মি টু’ ষ্টেটাছ দিয়ক৷ যাতে মানুহে এই সমস্যাৰ গভীৰতা উপলব্ধি কৰিবলৈ সক্ষম হয়৷’ এলীছাই কোনোবা ‘ফ্ৰেইণ্ড’ৰ পৰা এই ‘আইডিয়া’টো পোৱা বুলিও লিখিলে৷ এলীছা মিলানোৱে নিজেও ‘মি টু’ বুলি টুইট কৰিলে৷ এই টুইটটো লগে লগে ‘ভাইৰেল’ হৈ পৰিল৷ ইয়াৰ পাছত লাখ লাখ মহিলাই ‘মি টু’ লিখি টুইট কৰিলে৷ চাৰিওফালে হৈ-চৈ লাগি গ’ল৷ ভাৰততো অভিনেত্ৰী তনুশ্ৰী দত্তই বৰ্ষিয়ান অভিনেতা নানা পাটেকাৰৰ বিৰুদ্ধে যৌন নিৰ্যাতনৰ অভিযোগ তুলিলে৷ লগে লগে প্ৰযোজক বিকাশ বেহেল, গৌৰাংগ দোশী, অভিনেতা আলোক নাথ, ছলমান খান, লেখক চেতন ভগতৰ বিৰুদ্ধেও যৌন নিৰ্যাতনৰ অভিযোগ উত্থাপিত হ’ল৷ শেষৰ ফালে অমিতাভ বচ্ছনৰ নামো সাঙোৰ খাই পৰিছিল৷ ইয়াৰ পাছত বিজেপি দলৰ মন্ত্ৰী এম জে আকবৰৰ বিৰুদ্ধে সাংবাদিক প্ৰিয়া ৰমণী, লেখক সোমা ৰাহা, প্ৰেৰণা সিং বিন্দাকে ধৰি নগৰাকী মহিলাই যৌন নিৰ্যাতনৰ অভিযোগ আনে৷ অৱশ্যে প্ৰিয়া ৰমণীয়ে এবছৰ পূৰ্বেই আকবৰৰ বিৰুদ্ধে ধৰ্ষণৰ অভিযোগ উত্থাপন কৰিছিল৷ এই আন্দোলনত মূলতঃ ৰাজনৈতিক নেতা, চিনেমা উদ্যোগ আৰু সংবাদ মাধ্যমৰ সৈতে জড়িতসকলে বেছি চৰ্চা লাভ কৰিলেও বিভিন্ন ক্ষেত্ৰৰ বহু ‘ডাঙৰ’ মানুহৰ ক্ষমতাৰ ভেটি থৰথৰকৈ কঁপি উঠিছিল৷</p>

<p>তাতিয়ানাই কৈছিল– যিমান বেগেৰে এই আন্দোলনটোৱে চৰ্চা লাভ কৰিলে ঠিক সিমান বেগেৰেই নোহোৱা হৈ গ’ল৷ ছ’চিয়েল মেডিয়াৰ পৰা আনি মেইনষ্ট্ৰিম মেডিয়াই আন্দোলনটো আৰু ইয়াৰ সৈতে যুক্ত হৈ থকা উত্তেজনাক পোহপাল দিলে আৰু সময়ত মেডিয়াৰ পৰাই সেই জুই নিৰ্বাপিত হ’ল৷ কাৰণ আধুনিক মেডিয়াই কোনো এটা বিষয়কে বেছি দিনলৈ চৰ্চা কৰি নাথাকে৷ আধুনিক প্ৰযুক্তিয়ে মানুহৰ সন্মুখত ইনফ’ৰমেশ্যনৰ ক্ষেত্ৰখন বহলাই মেলি ধৰাৰ কাৰণে ঘটনা আৰু খবৰৰ ক্ষেত্ৰখনো আগতকৈ বেছি বিস্তৃত হৈ পৰিল৷ ফলত সৰু সৰু ঘটনাই মানুহৰ মনত প্ৰতিক্ৰিয়া সৃষ্টি কৰিব নোৱৰা হ’ল৷ একেদৰে মেডিয়াই গঢ়ি তোলা আধুনিক মানুহৰ মানসতো কোনো ঘটনাই বেছি সময়লৈ প্ৰতিক্ৰিয়া কৰি নথকা হ’ল৷ কাৰণ– চৰ্চিত ঘটনাটোক অপসাৰণ কৰি মানুহগৰাকীয়ে নিজে ক’ব নোৱৰাকৈয়ে আন এটা অন্য চাঞ্চল্যকৰ ঘটনাই আহি সেই ঠাই দখল কৰি লয়৷ আনহাতে, ‘মি টু মোভমেণ্ট’ৰ দ্বাৰা অনুপ্ৰাণিত হৈ পুৰুষ-মহিলা নিৰ্বিশেষে যিমান মানুহে মুখ খুলিলে তাৰ বিপৰীতে অৱস্থান কৰা ভীত, আতংকিত আৰু সুযোগ সন্ধানত ব্যস্ত মানুহখিনি সংখ্যাত কম হ’বনে? এই আন্দোলনে বহুত মানুহক সাহস দিলে সঁচা, কিন্তু যিসকল আৰ্থিকভাৱে স্বচ্ছল নহয়, এমুঠি ভাত আৰু এসাজ কাপোৰৰ কাৰণে বহু লঘু-লাঞ্ছনা সহ্য কৰি থাকে তেওঁলোকক সাহস দিব নোৱাৰিলে৷ ফলত এই আন্দোলন ক্ষমতাশালী মানুহৰ বিৰুদ্ধে ক্ষমতাশালী অথবা আপাতত কম ক্ষমতাশালী মানুহৰ এখন সাময়িক যুদ্ধ হিচাপেই পৰিগণিত হৈ ৰৈ গ’ল৷ ‘তুমি দুখ নকৰিবা, আতংকিত নহ’বা, ভাঙি নপৰিবা– তোমাৰ দৰে ময়ো ভুক্তভোগী, মি টু’– এই আশ্বাসে সকলোকে আশ্বস্ত কৰিব নোৱাৰিলে৷ দৰিদ্ৰ শ্ৰেণীটোকে কেৱল নহয়, এই আন্দোলনে বহুকেইটা গুৰুত্বপূৰ্ণ ক্ষেত্ৰৰ মানুহকে সামৰি ল’ব নোৱাৰিলে৷ ইয়াৰ সমান্তৰালভাৱে আন এটা সত্যও স্বীকাৰ কৰিবই লাগিব যে মহিলা সুৰক্ষাৰ বাবে প্ৰণয়ন কৰা বা বলবৎ হৈ থকা আইনবোৰে যেনেকৈ এচাম মধ্যবিত্ত আৰু ক্ষমতাশালী মহিলাক অভিষ্ট সিদ্ধিৰ বাবে এপাট যাদুকৰী অস্ত্ৰ দিলে, অথচ সেই আইনবোৰৰ পৰা নিৰ্যাতিত আৰু আতংকগ্ৰস্ত মহিলাৰ বৃহৎ অংশটোৱেই উপকৃত নহ’ল, ঠিক একেদৰে ‘মি টু’ আন্দোলনো এচাম মহিলাৰ প্ৰতিশোধ পূৰণৰ মন্ত্ৰত পৰিণত হ’ল৷ এই আন্দোলনে দোষী-নিৰ্দোষী সকলো লোককে ভয় খুৱাবলৈ সক্ষম হ’ল সঁচা কথা, কিন্তু ইয়াৰ পৰিণতিয়ে এচামক নতুনকৈ অপৰাধ কৰিবলৈ সাহস আৰু উৎসাহো দিলে৷ আপোনালোকৰ মনত আছে নিশ্চয়, ‘মি টু’ মোভমেণ্টৰ সময়ত কিছু লোকে ‘উইথ ইউ’ বুলিও সমানে উচ্চাৰণ কৰিছিল৷ ব্যক্তিগতভাৱে মই ‘মি টু’ কথাটোতকৈ ‘উইথ ইউ’ কথাটোৰহে বেছি গুৰুত্ব আছে বুলি ভাবোঁ৷ কিয় জানেনে? বলাৎকাৰ, যৌন নিৰ্যাতন বা আতিশয্যৰ বলি হোৱা ছোৱালী, ল’ৰা, মহিলা– সকলোকে, আমি যদি ক’ব পাৰোঁ, সমাজৰ প্ৰত্যেকজন সচেতন আৰু দায়বদ্ধ মানুহেই যদি ক’ব পাৰে– ‘তোমালোক অকলশৰীয়া নোহোৱা, আমি তোমালোকৰ লগত আছোঁ৷ তোমালোকে ভয় নকৰিবা, তোমালোক আতংকিত নহ’বা, তোমালোকে কাকো লাজ নকৰিবা, তোমালোক সাহসেৰে জীয়াই থাকা– আমি তোমালোকৰ লগত আছোঁ৷ আই এম উইথ ইউ৷ উই আৰ উইথ ইউ৷ উই উইল ষ্টেণ্ড উইথ ইউ৷’ ভুক্তভোগী আৰু তেওঁলোকৰ পৰিয়াল, তেওঁলোকৰ কাষত থিয় হোৱা মানুহবোৰে মনত কিমান বল পাব এবাৰ ভাবি চাওকচোন৷ এটা ধৰ্ষণৰ ঘটনা বা আতিশয্যৰ ঘটনা সংঘটিত হৈ যোৱাৰ পাছত এজনী ছোৱালী, এগৰাকী নাৰীয়ে সমাজখনৰ, আপোন মানুহবোৰৰ কিমান লঘু-লাঞ্ছনা সহ্য কৰিব লগা হয় ঠিক নাই৷ যেন ছোৱালীজনী বা মহিলাগৰাকীয়েহে এই অক্ষমণীয় অপৰাধ সংঘটিত কৰিছে৷ অথচ ধৰ্ষণকাৰী পুৰুষজনৰ বিৰুদ্ধে পৰিয়ালৰ, সমাজখনৰ দৃষ্টিভংগী তেনে নহয়৷ এনেকুৱা অজস্ৰ উদাহৰণ আছে যে– কোনোবা এটা ধৰ্ষণকাৰীয়ে এমাহ জে’লত থাকি, জামিনত মুকলি হৈ আহি নতুনকৈ ছোৱালী চাই ধুমধুপালকৈ বিয়া পাতিছে আৰু সমাজে সেই বিয়া উগাৰি উগাৰি খাইছে৷ বহুত এনেকুৱা ঘটনাও সংঘটিত হয় য’ত ধৰ্ষণৰ বলি হোৱা কম বয়সীয়া ছোৱালী এজনী মাক-বাপেক তথা পৰিয়ালৰ শাস্তিৰ সন্মুখীন হয়৷ যেন সকলো দুৰ্ভাগ্যৰ কাৰণে তায়েই দায়ী৷ বহুত ছোৱালীয়ে ধৰ্ষিতা হৈ, নিৰ্যাতিত হৈ ভয়তে মাক-বাপেকক নকয়৷ তেনেকৈয়ে কিমান ছোৱালীয়ে যে দিনৰ পাছত দিন কাৰোবাৰ কামনাৰ বলি হৈ এক জঘন্য জীৱন জীয়াই থাকে৷ বহুত মাক-বাপেকে বদনামী হোৱাৰ ভয়ত, সমাজৰ পৰা এঘৰীয়া হোৱাৰ ভয়ত ঘৰৰ ভিতৰতে সকলো কথা থাপিথুপি থয়৷ এইবোৰ কৰি কৰি মানুহে কিছুমান অপৰাধীক আৰু অপৰাধ কৰিবলৈ উৎসাহিত বা প্ৰৰোচিত কৰে৷ এইখিনি হ’ল ছোৱালী আৰু মহিলাৰ কথা৷ একেধৰণৰ ঘটনা যদি কোনোবা ল’ৰা মানুহৰ ক্ষেত্ৰত সংঘটিত হয় তেতিয়াহ’লেতো ভুক্তভোগী ল’ৰাটো আৰু পৰিয়ালৰ মানুহৰ লাজতে মুখ উলিয়াব নোৱৰা অৱস্থা হ’ব৷ কিয়? কাৰণ আমাৰ সমাজখনৰ বেছিভাগ মানুহৰে দৃষ্টিভংগী, চিন্তা-চৰ্চা অতি নিকৃষ্ট৷ হেজাৰ হেজাৰ বছৰ ধৰি সমাজখনে কঢ়িয়াই থকা পুৰুষতান্ত্ৰিক জঘন্য চিন্তাবোৰৰ দ্বাৰাই এতিয়াও সমাজ পৰিচালিত হয়৷ আমি যদি আমাৰ চিন্তা আৰু দৃষ্টিভংগী সলনি নকৰোঁ তেতিয়াহ’লে ধৰ্ষণ হৈয়ে থাকিব, নিৰ্যাতন হৈয়ে থাকিব– আজি মোৰ, কাইলৈ আপোনাৰ, পৰহিলৈ তোমাৰ হ’ব; আজি তেওঁৰ ঘৰত হ’ব, কাইলৈ সিহঁতৰ ঘৰত হ’ব৷ আইন আৰু শাস্তিয়ে ক’তোৱেই আজিলৈকে অপৰাধ শেষ কৰিব পৰা নাই আৰু হয়তো অদূৰ ভৱিষ্যতেও নোৱাৰে৷ কিন্তু আমাৰ মানসিকতা সলনি হ’লে, মানুহ আৰু সমাজৰ মানসিকতা সলনি হ’লে অপৰাধ কমিবই৷ অপৰাধীৰ বিৰুদ্ধে থিয় দিয়া মানুহৰ শক্তি যদি বেছি হয় তেন্তে অপৰাধীয়ে ভয় কৰিবই; তাৰ সমানে আনেও তেনে অপৰাধ কৰিবলৈ সাহস নকৰিব৷ আহক আমি সকলোৱে একত্ৰিত হওঁ৷ আহক আমি একতাৰ বলেৰে অপৰাধীবোৰতকৈ বেছি শক্তিশালী হওঁ৷ সকলোৱে আজিৰ পৰা কওঁ– তোমালোক অকলশৰীয়া নোহোৱা, আমি তোমালোকৰ লগত আছোঁ৷ যিসকলৰ জীৱনত সেই দুৰ্ভাগ্যজনক ঘটনা সংঘটিত হৈছে তেওঁলোকে ‘মি টু’ বুলি ক’বলৈ সাহস কৰক৷ তেওঁলোকক সাহস দিবলৈ আপোনালোক সকলোৱে উচ্চাৰণ কৰক– ‘উইথ ইউ’৷ যদি আপোনালোক মোৰ কথাত একমত তেতিয়াহ’লে ‘উইথ ইউ’ বুলি উচ্চাৰণ কৰাটো, বাস্তৱ জীৱনত তাক প্ৰয়োগ কৰাটো আপোনাৰ অভ্যাসত পৰিণত কৰক৷ আজিৰ পৰা, এই মঞ্চৰ পৰাই আৰম্ভ হওক ‘উইথ ইউ’ মোভমেণ্ট৷</p>

<p>জাউৰিয়ে জাউৰিয়ে হাতচাপৰি বাজিছিল৷ কোনোবাই শ্লোগান জুৰিছিল– ‘উইথ ইউ মোভমেণ্ট লং লিভ’৷</p>

<p>সহস্ৰ কণ্ঠই উচ্চাৰণ কৰিছিল– ‘লং লিভ’ ‘লং লিভ’৷</p>

<p>এক সাহস, উৎসাহ আৰু আনন্দত মধুৱন্তী শিয়ৰি উঠিছিল৷</p>

</body>
</html>