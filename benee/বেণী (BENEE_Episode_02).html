<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_02)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 02</h1>
    <hr>
    <h2>আদিপৰ্ব</h2>
    <h3>২</h3>
    <p>বিয়া বিয়া কৰোঁতে কৰোঁতে বিয়াৰ আচল ধুমুহাজাক পাৰেই হৈ গ’ল৷</p>

<p>ৰাতিপুৱা দৰাৰ ঘৰত প্ৰৱেশ কৰাৰ পাছৰে পৰা কৰিব লগা নিয়মবোৰ এটা এটাকৈ কৰি কৰি এইমাত্ৰ তাই গাটো ধুই ওলাইছে৷ তাই কোঠাটোৰ চাৰিওফালে এবাৰ চালে৷</p>

<p>আজিৰ পৰা তাই এইখন ঘৰৰ বোৱাৰী৷</p>

<p>দুৱাৰত ময়ূখে টুকুৰিয়াইছে– মই মই, দুৱাৰখন খোলাচোন৷</p>

<p>তাই পেটিকোট আৰু ব্লাউজটো পিন্ধিয়েই আইনাখনৰ সন্মুখত মূঢ়াটো পাৰি বহি সেন্দূৰখিনি লৈছিল মাত্ৰ৷</p>

<p>‘ৰ’বা ৰ’বা– মই কাপোৰ পিন্ধি আছোঁ৷’</p>

<p>‘একো নহয়, ফটাফট খোলা, মই অকলে আছোঁ৷’ সি ফুচফুচাই ক’লে৷</p>

<p>তাইৰ এইবাৰ বেছিকৈহে ভয় লাগিল৷ লৰালৰিকৈ চাদৰখন গাত মেৰিয়াই দুৱাৰখন খুলি দিলে৷</p>

<p>সোমায়ে সি দুৱাৰখন বন্ধ কৰি দিলে৷ তাই চাদৰখন ভালকৈ গুঁজি ল’ব খুজিছিল, কিন্তু তাৰ আগেয়েই সি এক মুহূৰ্তৰ ভিতৰতে বুকুৰ মাজলৈ টানি আনিলে৷</p>

<p>‘মই তোমাক খুলিবলৈ কৈছিলোঁ৷ তুমি দেখোন বেছিকৈ পিন্ধিহে ল’লা৷’ সি মৃদুকণ্ঠে কৈ উঠিল৷</p>

<p>এক বুজাব নোৱৰা লাজ আৰু সুখানুভূতিত মধুৱন্তী ৰঙা-চিঙা পৰি গ’ল৷</p>

<p>‘ৰ’বা ৰ’বা ৰ’বা– গা ধুইছা তুমি?’</p>

<p>সি ধৰি ল’লে, তাক আঁতৰাই পঠিয়াবলৈ এইটো এটা তাইৰ অজুহাত মাত্ৰ৷ ক’বলৈ লৈও সি মিছা কথা এটা ক’বলৈ এই মুহূৰ্তটোত ভাল নাপালে আৰু সি ক’ব খুজিলে–</p>

<p>কিন্তু সেই মুহূৰ্ততে কোনোবাই অস্থিৰতাৰে দুৱাৰত টুকুৰিয়াই উঠিল৷</p>

<p>সি মধুৱন্তীক জোৰেৰে মেৰিয়াই ধৰিলে, যেন কোনোবাই সিহঁতক বাহিৰৰ পৰা আক্ৰমণ কৰিব খুজিছে আৰু সি তাৰ প্ৰতিজ্ঞা অনুসৰি প্ৰাণৰক্ষা কৰিবলৈহে তাইক লুকুৱাই ধৰিছে৷</p>

<p>পুনৰ দুৱাৰত ধকধকাই উঠিল আৰু অলপ আঁতৰত শুনা গ’ল কাৰোবাৰ হাঁহিৰ খিলখিলনি৷ মধুৱন্তীৰ লাজ লাগি গ’ল৷ তেনেতে তাইৰ ফোনটো বাজিল, ষ্ক্ৰিণত জিলিকি উঠিছে মিঠু বৌৰ নাম৷ তাই বাঘে ধৰি পেলোৱা চিকাৰ হৰিণীজনীৰ দৰেই কেঁকাই উঠিল– ‘এৰি দিয়া মোক, মিথু বৌহঁত চাগৈ৷’</p>

<p>‘মিঠু বৌ হ’ল মোৰ কি হ’ল?’ সি আৰু জোৰকৈ টানি ল’লে তাইক৷</p>

<p>‘নিবলৈ আহিছে চাগৈ৷ ফোনটো ধৰিবলৈ দিয়া মোক৷’</p>

<p>নাই, সি এৰি নিদিলে৷ ফোনটো বাজি বাজি বন্ধ হৈ গ’ল৷ লগে লগে দুৱাৰত আকৌ ধকধকাই উঠিল কোনোবাই, একেই অস্থিৰতাৰে৷</p>

<p>‘এ– শেষ৷ এইজনী খাটাং মিঠু বৌ৷’</p>

<p>সি এৰি দিলে তাইক৷</p>

<p>‘মই বাথৰূমত সোমাওঁ, তুমি দুৱাৰখন খুলি দিয়া৷ ক’বা মই ওলোৱায়ে নাই৷’</p>

<p>কিন্তু দুৱাৰ খুলি ময়ূখে দেখিলে, দুৱাৰৰ কাষত কোনোৱেই নাই৷ মিঠু বৌ আৰু নন্দন দাদা আহিছে৷ ড্ৰয়িং ৰূমত বহি বাকী আলহীৰ সৈতে কথা পাতি আছে৷ সি মিঠু বৌৰ মুখত এতিয়াও সেই হাঁহিটোকে দেখা পালে যিটো মান ধৰাৰ সময়ত দেখিছিল৷ মধুৱন্তীৰ কাণত কি কথা কৈ মিঠু বৌৱে এই হাঁহিটো হাঁহিছিল জানিবলৈ তাৰ বিৰাট মন গৈছিল৷</p>

<p>ইটো-সিটো ঘৰুৱা কথা পাতি আছিল গোটেইকেইটাই৷ নন্দন ভট্টাচাৰ্য মানুহজন গহীন, কথা খুব কমকৈ কয়৷ মিঠু বৌ কিন্তু তেনেকুৱা নহয়৷ প্ৰতিটো কথাকে ৰস লগাই কয়৷ কথাৰ মাজতে ময়ূখে কৈ উঠিল– ‘ৰ’ব, মই মাধুক আপোনালোক অহাৰ খবৰটো দি আহোঁ৷’</p>

<p>মিঠুৱে মন কৰিলে, ময়ূখে মধুৱন্তীৰ মধুত অকণমান বেছি লেপন দি মাধু কৰি লৈছে৷ হওক, এইখিনিয়েতো জীৱন৷</p>

<p>মধুৱন্তী ওলাই আহি পোনেই পাকঘৰলৈ গ’ল৷ আলহীৰ কাৰণে খোৱা-বোৱাৰ যোগাৰ হৈছিলেই, তাই লাগি-ভাগি ডাইনিঙলৈকে আনিলে৷ গা-পা ধুই আহি ময়ূখো খাবলৈ বহিল৷ মিঠু বৌৱে তাইকো কাষত বহাই ল’লে৷</p>

<p>খোৱা-বোৱা পৰ্ব সামৰি কইনাক লৈ দুয়ো যাবলৈ উঠিল৷ ময়ূখে তিনিওকে গাড়ীলৈকে আগবঢ়াই দিলে৷ গাড়ীত বহিবলৈ লৈ মিঠু বৌৱে ময়ূখৰ কাণে কাণে ফুচফুচাই উঠিল– ‘তুমি নন্দন আৰু মোক বেয়া নাপাবা৷ আমি কেৱল আনুষ্ঠানিকতা ৰক্ষা কৰিবলৈহে আহিছোঁ৷ ধৈৰ্য ধৰিবা, আঠমঙলা খুৱায়েই তোমাৰ মাধুক তোমাক চমজি দিম৷’ কৈয়ে মিঠু বৌৱে দুৱাৰখন মাৰি দিলে৷ একমুহূৰ্তৰ কাৰণে ময়ূখে বুজিয়েই পোৱা নাছিল মিঠু বৌৱে আচলতে তাক কৈছে কি৷ আৰু যেতিয়া বুজি উঠিছে তাৰ উচ্চস্বৰে, প্ৰাণখুলি হাঁহি দিবলৈ মন গৈছে৷ ইতিমধ্যে নন্দনে গাড়ী এৰি দিছে৷ ময়ূখৰ নাকৰ আগত বিৰিঙি উঠিছে কিছু ঘামৰ কণিকা৷ সি ভাবিলে, লাজ লাগিলেও মানুহ ঘামে নেকি?</p>

<p>এতিয়াহে সি মন কৰিলে, দাদাকৰ লগত আগফালে বহি হাত জোকাৰি থকা মধুৱন্তীক তাৰ সঁহাৰি জনাবলৈকে নহ’ল৷</p>

<p>সি হিচাপ কৰিলে–</p>

<p>দুদিন পাছত দৰাঘৰৰ পাৰ্টি, পাৰ্টিলৈ পুনৰ কইনা সাজি আহিব তাই৷ কিন্তু পাৰ্টি শেষ হোৱাৰ পাছত আকৌ তালৈকে উভতি যাব লাগিব৷ তাৰ দুদিন পাছতে আঠমঙলা৷ তাৰ পাছতহে মধুৱন্তী এইখন ঘৰলৈ আহিব৷</p>

<h3>৩</h3>

<p>কিন্তু মধুৱন্তী আঠমঙলা শেষ হোৱাৰ পাছতো যাব নোৱাৰিলে৷ সিহঁতৰ ঘৰত সেইদিনাও সৰু-সুৰা বিয়া এখনেই হৈ গ’ল৷ বিয়ালৈ অহা দূৰ-দূৰণিৰ কিছু আলহী সেইদিনালৈকে আছিলেই, তাৰ লগত ওচৰ-পাঁজৰৰ মিতিৰ, পৰিয়ালৰ মানুহখিনিও গোট খালেহি৷ খোৱা-বোৱা পৰ্ব শেষ হোৱালৈ আবেলিয়ে হৈছিলগৈ৷</p>

<p>ৰাতিটোৰ কাৰণেনো আৰু কিয় যাব লাগে?</p>

<p>কোনোবাই গুণগুণাই, কোনোবাই ফুচফুচাই একেটা কথাকে ঘূৰাই-পকাই কৈ থাকিল৷</p>

<p>কাইলৈ পুৱাই সিহঁত এয়াৰপ’ৰ্ট গৈ পাব লাগিব৷ আৰু মধুৱন্তীৰ লগত নিব লগা বস্তু-বাহানি আটাইবোৰ এতিয়াও ইয়াতে আছে৷ গতিকে তাই ইয়াৰ পৰা যাবলৈকে বেছি সুবিধা হ’ব৷</p>

<p>ময়ূখে আপত্তি নকৰিলে৷ ইমানবোৰ আত্মীয়, প্ৰিয় মানুহৰ ওচৰৰ পৰা মধুৱন্তীক লৈ যাবলৈ তাৰেই কিবা এটা ভাল নালাগিল৷</p>

<p>মিঠু বৌ চিলনী এজনী যোৱাদি চোঁ মাৰি গুচি গ’ল তাৰ গাত বতাহ অকণো নলগাকৈ৷ তাৰ কাণত পৰিল– ‘এইবাৰ কিন্তু আমাৰ দায় নাই৷’</p>

<p>বৰ দুষ্ট এই মিঠু বৌজনী– সি মনৰ ভিতৰতে উচ্চাৰণ কৰিলে৷</p>

</body>
</html>