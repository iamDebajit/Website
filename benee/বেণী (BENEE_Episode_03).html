<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_03)</title>
</head>
<body>
    <h1>বেণী (BENEE_Episode_03)</h1>
    <h2>আদিপৰ্ব</h2>

<h3>৪</h3>

<p>বেছিভাগ নাৰীয়ে সকলোৰে সন্মুখতে, যিকোনো মুহূৰ্তত যিকোনো ঠাইতে কান্দিব পাৰে, পুৰুষে নোৱাৰে৷ কিন্তু পুৰুষে যেতিয়া কান্দে তাৰ কোনো বেলেগ তৰপ নাথাকে৷ নাৰীৰ থাকে৷ নাৰীৰ কান্দোনত লেখহীন তৰপ থাকে আৰু প্ৰতিটো তৰপতে থাকে একো একোটা আনে দেখা নোপোৱা অৰ্থ৷ এইটোৱে ব্যৱস্থাটোৰ এটা অৰ্থপূৰ্ণ কাৰুণ্য৷ হেজাৰ হেজাৰ বছৰ ধৰি ক্ৰ’মোজমৰ জৰিয়তে কঢ়িয়াই অনা পুৰুষত্বৰে এই কাৰুণ্য আৰু চকুলোৰ প্ৰতি সহানুভূতিশীল নহৈ বেছিভাগ পুৰুষেই হৈ পৰে বিৰক্ত৷ আচলতে বেছিভাগ মানুহেই এই কথা বিশ্বাস কৰিবলৈকে নিবিচাৰে যে বহু নাৰীৰ সন্মুখত কন্দাৰ বাহিৰে আৱেগ প্ৰকাশৰ অন্য কোনো পথেই নাথাকে৷</p>

<p>ময়ূখো এই ব্যৱস্থাটোৰে এটা নিমিত্ত অংশ মাত্ৰ৷ ক্ৰ’মোজমৰ মাজেৰে হেজাৰ বছৰীয়া ঐতিহ্যক কঢ়িয়াই লৈ ফুৰা এটা সহানুভূতিশীল আৰু মৰমিয়াল পুৰুষ জীৱ৷</p>

<p>এই মুহূৰ্তত ময়ূখ গোস্বামী অনেক কৌতূহলেৰে আক্ৰান্ত৷ দুয়ো ছুইজাৰলেণ্ডলৈ বুলি ওলাই আহিছে৷ পুৱাৰ সময়, ৰাস্তাত গাড়ী-মটৰ কম, গতিকে সিহঁতে ভবাতকৈও সোনকালে এয়াৰপ’ৰ্ট পাইছেহি৷ হাতত দৈনিক কাকতখন লৈ মধুৱন্তী লাউঞ্জৰ আসনত বহি আছে৷ সি কাষৰ আসন এখনৰ পৰা তাইলৈকে চাই আছে৷ ওৰেটো বাট মাকক সাবটি উচুপি আহিছে৷ এতিয়াও তেনেকৈয়ে আছে৷ ময়ূখে কি ক’ব একো ভাবি পোৱা নাই৷ অথচ ক’বলৈ, পাতিবলৈ, সুধিবলৈ, জানিবলৈ কিমান যে কথা জমা হৈ আছে৷ সি একোবাৰ গৈ কাষত বহিছে, তাইৰ হাতখনত খামুচি ধৰিছে৷ তাই ওঁঠ দুটা কামুৰি আৰু বেছি জোৰে উচুপি উঠিছে৷ বাৰে বাৰে মোহাৰি থকাৰ কাৰণে গোটেই নাকটো ৰঙা হৈ উঠিছে, যেন এপাহ ৰঙচুৱা কৰৱী ফুলহে ফুলি আছে ডালত৷ মধুৱন্তীক তাৰ বুকুৰ মাজলৈ টানি ল’বলৈ মন গৈছে কিন্তু পৰিস্থিতিয়ে ভাবনাক বাস্তৱায়ন কৰিবলৈ অনুমতি দিয়া নাই৷ সি কাষৰ পৰা উঠি আহিছে৷ পায়চাৰি কৰিছে আৰু অলপ পাছত আকৌ আহি বহিছে৷ সি ভাবিছে– জীৱনটো চিনেমাৰ দৰে হোৱা হ’লে কি বেয়া আছিল?</p>

<p>মধুৱন্তীৰ ফোনটো বাজি উঠিছে, বেগৰ পৰা উলিয়াই ৰিচিভ কৰিছে৷ সশব্দে উজাই উজাই নাকটো মোহাৰি লৈছে আৰু দুই-এটা শব্দ কৰি পুনৰ ফোনটো বেগত ভৰাই থৈছে৷ হয়তো মাকৰ ফোন৷ এইমাত্ৰ সামান্য স্বাভাৱিক হৈ পৰা মধুৱন্তীয়ে সন্মুখৰ ফালে শূন্যলৈ চাই আকৌ এবাৰ ওঁঠটো কামুৰি ধৰিছে আৰু ময়ূখে দেখিছে পুনৰ দুগাল ভৰি বৈ আহিছে অশ্ৰুৰ জিৰি জিৰি নিজৰা৷</p>

<p>কিয় কান্দে ইমান এই ছোৱালীবোৰে? বুজি নাপায় সি৷</p>

<p>এখন নতুন ঘৰ নিজৰ কৰি লোৱা কথাটোত ইমান দুখ থাকেনে?</p>

<p>নে মাক-দেউতাকৰ ঘৰখন বিদায় জনাই অহা কথাটোত থাকে অতখিনি দুখ?</p>

<p>মধুৱন্তীৰ দৃষ্টি শূন্যৰ পৰা ঘূৰি আহি পুনৰ কাকতখনত নিবদ্ধ হৈ গৈছে৷ ময়ূখ কিবা এটা ভাবি আকৌ তাইৰ কাষলৈ উভতি গ’ল আৰু ভাবিলে মিঠু বৌৱে সিদিনা গাড়ীত উঠি কোৱা কথাটো কৈ তাইক জোকাব আৰু হয়তো তাৰ দৰেই মধুৱন্তীৰো কথাটোত হাঁহি উঠিব৷</p>

<p>ময়ূখে কথাটো ক’লে কিন্তু সি ভবাৰ দৰে মধুৱন্তীয়ে নাহাঁহিলে৷ এনেকি তাৰ মুখৰ ফালেও এবাৰ মূৰ তুলি নাচালে৷ তাই তেতিয়াও কাকতখনৰ ফালেই চাই আছিল৷ খং উঠিছিল ময়ূখৰ৷ একো নকৈ সি তাইৰ হাতৰ পৰা কাকতখন টান মাৰি আনিছিল আৰু হাতত লৈ উঠিহে সি কিবা এটা ভাবি লৰালৰিকৈ কৈ উঠিছিল– ‘পেপাৰখন অকণমান লৈছোঁ৷’</p>

<p>তাই ভাঁজ কৰি লৈ পঢ়ি থকা কাকতখনৰ পৃষ্ঠাটোত আছিল ডাঙৰ এটা ৰঙীন বিজ্ঞাপন৷ এটা শ্বপিং মলে ঘৰুৱা বস্তুৰ ওপৰত দিয়া আকৰ্ষণীয় অ’ফাৰৰ বিজ্ঞাপন সেইটো৷ তাৰ কাষতে দুটা সৰু সৰু বাতৰি৷ এটা খীৰতী গাই চোৰে নিয়া বাতৰি, আনটো সন্ধানহীন৷ তেনেই স্বাভাৱিক কাৰণত তাৰ দৃষ্টি ‘সন্ধানহীন’ শীৰ্ষক বাতৰিটোত নিবদ্ধ হৈ গ’ল৷</p>

<p>যোৱা দুদিন ধৰি সন্ধানহীন হৈ আছে এগৰাকী সাত বছৰীয়া কণমানি৷ তিস্তা চৌধুৰী৷ ক্লাছ টুৰ ছাত্ৰী৷ স্কুলৰ পৰা আহি ঘৰতে আছিল৷ মাক কিবা কামত ওলাই গৈছিল৷ দেউতাক আহি সন্ধিয়া ঘৰ সোমাইছিল৷ উন্মাদৰ দৰে হৈ পৰিছিল দুয়ো৷ লগে লগে আৰক্ষীক খবৰ দিয়া হৈছিল৷ আৰক্ষীও তৎপৰ হৈ পৰিছিল৷ চৌবিছ ঘণ্টা পাৰ হোৱাৰ পাছত গোচৰ পঞ্জীয়ন হৈছিল৷ সাংবাদিকক সন্ধানহীন হিচাপেই বাতৰি যোগান ধৰা হৈছিল৷ বাতৰি লিখাৰ পৰলৈকে কণমানিজনীৰ একো খবৰ আৰক্ষী বা পৰিয়ালৰ লোকে লাভ কৰা নাছিল৷ আৰক্ষীয়ে জানিবলৈ দিয়া মতে পৰিয়ালৰ লোকক ধন দাবী কৰি কোনেও ফোন কৰা বা চিঠি দিয়া নাই৷ অসুস্থ হৈ পৰা মাকক ইতিমধ্যে হাস্পতালত ভৰ্তি কৰিব লগা হৈছিল৷</p>

<p>মধুৱন্তীয়ে দেখিছিল, ময়ূখে বাতৰিটো পঢ়ি পেলাইছে; তাই বাতৰিটোৰ প্ৰথম বাক্যটো পঢ়িয়েই শিহৰিত হৈ উঠিছিল আৰু এসোপামান দুৰ্ভাবনাই তাইক বিবশ কৰি পেলাইছিল, অথচ তাই দেখিছে ময়ূখে কোনো প্ৰতিক্ৰিয়া অবিহনেই বাতৰিটো পঢ়ি অঁটাইছে৷ হয়তো যিকোনো এজন পুৰুষেই, হয়তো বহু নাৰীয়েও ময়ূখৰ দৰেই বাতৰিটো পঢ়িব৷ কথাটো ভবাৰ লগে লগে তাইৰ ওঁঠলৈ নামি অহা বাক্য এটা মাত্ৰ দুটা শব্দ হৈ স্বগতোক্তিৰ দৰে অস্ফুট স্বৰত বৈ গ’ল৷</p>

<p>‘– আৰু এজনী৷’</p>

<p>কিন্তু তাই কোৱা শব্দ দুটা এক দীঘলীয়া ইতিহাসৰ সামৰণি বাক্য এটাৰ দৰে ময়ূখৰ কাণত বাজি উঠিল আৰু এক বুজা-নুবুজা প্ৰতিক্ৰিয়াৰে সি মধুৱন্তীলৈ আগ্ৰহেৰে চালে৷ অসহায় এক ভাবনাত ভাৰাক্ৰান্ত হৈ তাই তাৰ বাহুটোতে মূৰটো এৰি দিলে৷ অলপমান আশ্ৰয়, সামান্য নিৰাপত্তা– এই কথাকে যুগ যুগ ধৰি পুৰুষ-নাৰী নিৰ্বিশেষে সকলোৱে প্ৰেম বুলি ভুল কৰি আহিছে৷ আৰু এই ভুল কৰিবলৈকে মানুহ ব্যাকুল হয়, কাতৰ হয়, বিভ্ৰান্ত হয়, ঈৰ্ষাত ছটফটায় আৰু নিজক নিশেষ কৰি দিয়াৰ মাজেৰে প্ৰাপ্তিৰ স্বপ্ন দেখে৷ এই মুহূৰ্তত ময়ূখ-মধুৱন্তী দুয়ো সহস্ৰ বৰ্ষীয় বিভ্ৰান্তিৰে বিভ্ৰান্ত৷ যিটো অৱস্থাক মধুৱন্তীয়ে আশ্ৰয় বুলি আশ্বস্ত হৈছে সেই অৱস্থাটোকে ময়ূখে স্নেহত বিদ্ধ হোৱা বুলি বুজি লৈছে৷ অলপ আগেয়ে থকা বিৰক্তি আৰু সীমাহীন কৌতূহলবোৰৰ কিছুমান এতিয়া তাৰ মনত নাই৷ লাহে লাহে, নিজে নিজেই অন্তৰ্হিত হৈছে৷ তাৰ বাউসিৰে গোটেই গালৈ বিয়পি পৰা মধুৱন্তীৰ স্পৰ্শৰ উমে তাক আক্ৰান্ত আৰু দুৰ্বল কৰি পেলাইছে৷</p>

<p>‘চিনি পোৱা তুমি?’ স্নেহাক্ৰান্ত কোমলতাৰে ময়ূখে সুধিলে৷</p>

<p>কিন্তু মধুৱন্তীৰ বাবে প্ৰশ্নটো আছিল আশ্চৰ্যৰে পৰিপূৰ্ণ৷ কি সুধিছে ময়ূখে? তাই ময়ূখলৈ এবাৰ চালে৷ সিও তাইলৈকে চাই আছিল৷ মধুৱন্তীৰ চকুত দেখা আশ্চৰ্যক সি কৌতূহল বুলি ভাবিছিল আৰু তাইক সহজ কৰি দিবলৈ পুনৰ সুধিছিল–</p>

<p>‘তোমালোকৰ কিবা লাগে নেকি?’</p>

<p>‘নাই– নালাগে৷’</p>

<p>এক হুমুনিয়াহৰ দৰে শুনা গৈছিল তাইৰ মাতটো৷</p>

<p>তাই ভাবি ভাবি নিশ্চিত হ’ব নোৱাৰিলে আচলতে ময়ূখে তিস্তা চৌধুৰী নামৰ কণমানিজনীৰ পৰিয়ালৰ সৈতে কিবা সম্বন্ধ আছে নেকি তাক সাধাৰণভাৱে জানিব খুজিছে নে এজনী অচিনাকি ছোৱালী সন্ধানহীন হোৱা কথাটোত দুখ কৰাৰ কি অৰ্থ থাকিব পাৰে সেইটো জানিব খুজিছে?</p>

<p>লাউঞ্জৰ শূন্যতাত এটা মিঠা নাৰীকণ্ঠ ভাঁহি উঠিছিল, মাইকত যাত্ৰীসকলৰ বাবে ঘোষণা দিছিল৷ সিহঁতে তৎপৰতাৰে ফ্লাইটৰ আসন গ্ৰহণ কৰিছিলগৈ৷</p>

<p>যিকোনো কথাকে সৰলভাৱে চিন্তা কৰিব লাগে– মাকে প্ৰায়ে কৈছিল তাইক৷ কথা এটা জটিলকৈ ভবাৰ অৰ্থ হ’ল সমস্যাটোক জটিল কৰি পেলোৱা৷ কিছুমান কথা, কিছুমান সমস্যাৰ জটিলতা সৰলভাৱে চিন্তা কৰা কথাটোৰ মাজতে লুকাই থাকে সমাধানৰ সোণালী ৰাস্তা৷ ময়ূখে যদি কিবা অন্য অৰ্থৰ প্ৰতি ইংগিত কৰিছে তেন্তে কৰক, তাই তাৰ ধৰণে নাভাবিলেই হ’ল৷ তাইৰ কাৰণে এতিয়া ময়ূখৰ সৈতে সম্পৰ্কটোতকৈ গুৰুত্বপূৰ্ণ কথা একোৱেই নাই৷</p>

<p>‘মাধু–’</p>

<p>ময়ূখৰ মাতত তাই ঘূৰি চালে৷</p>

<p>‘এটা কথা কওঁ?’</p>

<p>‘কোৱা৷’</p>

<p>‘আমি এতিয়া এটা নতুন যাত্ৰাৰ বাবে ওলাই আহিছোঁ৷ জীৱনৰো, ভ্ৰমণৰো৷ এই যাত্ৰাটো আটাইতকৈ গুৰুত্বপূৰ্ণ৷ যাত্ৰাটো উপভোগ কৰাটো তাতোকৈ বেছি গুৰুত্বপূৰ্ণ৷ কাৰণ নিজে নিজৰ ধৰণে, নিজৰ ঠাইত থাকি উপভোগ কৰিবলৈ চেষ্টা কৰিলেহে যাত্ৰাটো দুয়োৰে কাৰণে উপভোগ্য হৈ উঠিব পাৰে৷’</p>

<p>কিছুপৰ মনে মনে থকাৰ পাছত মধুৱন্তীয়ে লাহেকৈ কৈ উঠিল– ঠিকেই কৈছা৷</p>

<p>ঠিকেই কৈছে ময়ূখে৷ মাকেও তাইক ঠিক তেনেকৈয়ে কয়৷ এই জগতত প্ৰায় সকলো সম্পৰ্কই মানুহে লাভ কৰে জন্মগতভাৱে৷ কেৱল পতি-পত্নীৰ সম্পৰ্কটো জন্মগত নহয়৷ এইটো পাতি লোৱা, গঢ়ি লোৱা সম্পৰ্ক৷ নিৰ্মিত সম্পৰ্ক৷ সেইকাৰণেই ভঙাৰ ভয় থাকে৷ ঠুনুকা৷ গতিকে আলফুলে ৰাখিব লাগে৷ আপডাল কৰি ৰাখিব লাগে৷</p>

<p>ঠিকেইতো, এইটোৱেতো একমাত্ৰ সম্পৰ্ক যাক হোমৰ জুইক সাক্ষী কৰি, মন্ত্ৰপাঠ-মন্ত্ৰোচ্চাৰণেৰে হৃদয় বিনিময় কৰি নতুনকৈ গঢ়ি তোলা হয়৷</p>

 <p>ইমান মহৎ, ইমান পৱিত্ৰ অথচ ইমান ঠুনুকা?</p>
</body>
</html>