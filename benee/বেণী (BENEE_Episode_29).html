<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_29)</title>
</head>
<body>
    <h1>বেণী (BENEE_Episode_29)</h1>
    <h2>উদ্যোগপৰ্ব</h2>

<h3>৪</h3>

 

<p>সেই অঞ্চলটোৰ মানুহে বিশ্বাস কৰিছিল যে গাঁওবুঢ়া মদন ৰাভায়েই আটাইতকৈ ধনী আৰু ক্ষমতাশালী মানুহ৷ সেই মানুহখিনিৰ কাৰণে চৰকাৰ মানে মদন ৰাভা৷ গাঁওবুঢ়া মদন ৰাভাৰ চহীটো নহ’লে একো চৰকাৰী কামেই নহৈছিল৷ আনকি কেতিয়াবা চোৰ ধৰিবলৈ আহিলেও পুলিচ প্ৰথমতে মদন ৰাভাৰ ঘৰতহে সোমাইছিল৷ মানুহে যি বুলিয়ে বিশ্বাস নকৰক কিয় মদন ৰাভাই নিজে বিশ্বাস কৰিছিল যে তেওঁ নহয়, পুলিচ এছ আই উপেন ৰাভাহে অঞ্চলটোৰ আটাইতকৈ ধনী আৰু ক্ষমতাশালী মানুহ৷</p>

<p>উপেন ৰাভাই যি বিচাৰিছিল তাকে আদায় কৰি লৈছিল৷</p>

<p>এদিন নৈৰ ঘাটত গা ধুই ভিজা গাৰেই তৰা ঘৰলৈ উভতিছিল৷ পোন্ধৰ বছৰীয়া তৰাৰ নিপোটল শৰীৰটোত লিপিট খাই ধৰিছিল পিন্ধি থকা ফ্ৰকটো৷ কঁকালত পানীৰ কলহটো লৈ নিজস্ব ছন্দত আহি থকা তৰাক দেখি উপেন ৰাভা ৰৈ গৈছিল৷ কাৰ ঘৰৰ ছোৱালী এইজনী?</p>

<p>উপেন ৰাভাই তাইক ৰ’বলৈ কৈছিল৷</p>

<p>তাই ৰোৱা নাছিল৷</p>

<p>উপেন ৰাভাই তাইক নামটো সুধিছিল৷</p>

<p>তাই মুখেৰে একো মতা নাছিল৷</p>

<p>উপেন ৰাভাই তাইক বাপেকৰ নামটো সুধিছিল৷</p>

<p>তাই এইবাৰো একো মতা নাছিল৷ আহি থকাৰ দৰেই একেই ভংগীত খোজ কাঢ়ি তৰা গুচি গৈছিল৷ উপেন ৰাভাৰ গাত লাগিছিল– গাটোত যেন সামান্য কঁপনি উঠিছিল৷ এয়া ছোৱালীজনীৰ অৱজ্ঞাৰ পৰা ওপজা অপমান নে তাইৰ শৰীৰটোৱে তোলা হেন্দোলনি উপেন ৰাভা নিশ্চিত নাছিল৷ তেওঁ একেথৰে তাইলৈকে চাই আছিল৷ তাইৰ কলাফুল দুটা, হাতীৰ শুঁৰৰ দৰে উৰু দুটা, পানীৰ কলহটোৰ দৰেই টিকা দুটা– উপেন ৰাভাৰ দৃষ্টিৰ লহলহ জিহ্বাই লেহন কৰিবলৈ ধৰিছিল আৰু ক’ব নোৱৰাকৈয়ে তেওঁৰ ভৰি দুখন আগ বাঢ়িছিল, যেন তৰাৰ গাত থকা চুম্বকটোৱে উপেন ৰাভাক টানিহে লৈ গৈছিল৷</p>

<p>ৰহিলা বড়োৱে গাহৰি চানা দুটাক সিজোৱা দানাখিনি খাবলৈ দি থিয় হৈছিল মাত্ৰ, দেখিলে উপেন পুলিচ সোমাই আহিছে৷ ইমান ডাঙৰ মানুহটো তাইৰ ঘৰলৈ সোমাই অহা দেখি ৰহিলাৰ ভৰি দুটাই কঁপিছে নে গাটোৱে কঁপিছে তাই ধৰিব নোৱাৰিলে৷ তাই লৰালৰিকৈ ভিতৰলৈ সোমাই গৈ বাঁহৰ মূঢ়াটো আনি পুলিচক বহিবলৈ দিলে৷</p>

<p>‘দেচোন ছাৰ ক– কিয় আহিলি?’ কঁপা কঁপা মাতেৰে ৰহিলা বড়োৱে সুধিলে৷</p>

<p>অভ্যস্ত উপেন ৰাভাই ক’লে যে তেওঁলোকৰ ঘৰত কাম কৰিবলৈ মানুহ এজনী লাগে, তাকে বিচাৰি ফুৰিছে তেওঁ৷</p>

<p>‘দে– ময়ে যাব পাৰিম দে৷’ ৰহিলাই ক’লে৷</p>

<p>ভিজা ফ্ৰকটো সলাই তৰাই অন্য এটা ফ্ৰক পিন্ধিলে আৰু বাহিৰলৈ আহি ডাঁৰডালত এইমাত্ৰ ধুই দিয়া ফ্ৰকটো মেলি দিলে৷ ফ্ৰকটো মেলিবলৈ হাতখন দাঙোতে, কোঁচ খোৱা কাপোৰটো ধৰি দুয়োফালে টানি দিওঁতে তৰাৰ বুকুখন সামান্য লৰি উঠিল৷ কাষতে থিয় দি থকা মাকজনীৰ আগতো অকণো লাজ-সংকোচ নকৰি উপেন ৰাভাই তৰাৰ নুফুলা পদ্মগোটৰ দৰে বুকুখনলৈকে চাই থাকিল৷</p>

<p>ৰহিলাৰ গিৰীয়েক ঢুকোৱা সাত বছৰেই হ’ল৷ ল’ৰা এটা আছে৷ সিও সেই লোকৰ ঘৰে ঘৰে কাম কৰি ফুৰে৷ সিয়ে এতিয়া ঘৰখন চলায়৷ ওচৰতে হ’লে ৰহিলাও কেতিয়াবা কাম কৰিবলৈ যায়, বেছি দূৰলৈ যাব নোৱাৰে৷ তৰাক অকলে এৰি যাবলৈ বৰ ভয় লাগে ৰহিলাৰ৷ তাই কোনোবাই কিবা এটা ক’লেও শুনা নাপায়, নিজৰ মুখখনেৰেও একো ক’ব নোৱাৰে৷ দিনে-ৰাতিয়ে তাইক লৈয়ে চিন্তা ৰহিলাৰ৷</p>

<p>উপেন ৰাভাই এতিয়াহে বুজি পালে যে তেতিয়া সোধা কথাখিনি তাই শুনায়েই নাছিল৷</p>

<p>কিন্তু তাইৰ শৰীৰটো ঈশ্বৰে বহুত ভাবি-চিন্তি স্ৰজিছে– উপেন ৰাভাই মনৰ ভিতৰতে ক’লে৷</p>

<p>পাছদিনা ৰাতিপুৱা ৰহিলাক সোনকালে যাবলৈ কৈ উপেন ৰাভা গুচি গৈছিল৷</p>

<p>এটা নতুন দিনৰ আৰম্ভণি হৈছিল৷ ৰহিলা উপেন পুলিচৰ ঘৰত কামত লাগিছিলগৈ৷ ডিউটীলৈ ওলোৱাৰ সময়ত উপেন ৰাভাই ঘৈণীয়েকক আকৌ এবাৰ ৰহিলাক ভাত-পানী খুৱাই পঠিয়াবলৈ কৈছিল৷</p>

<p>উপেন ৰাভাই বুজি পায় ভোকত কিমান পীড়া থাকে৷</p>

<p>উপেন ৰাভাই বুজি পায় ভোগত কিমান তৃপ্তি থাকে৷</p>

<p>ঘৰৰ পৰা ওলাই আহি উপেন ৰাভা ৰহিলাৰ ঘৰত সোমাইছিল৷ মুখেৰে মাতিব নোৱৰা, কাণেৰে একো নুশুনা তৰা উপেন ৰাভাৰ একেবাৰে সহজ চিকাৰ হৈছিল৷ কোনোদিনে কল্পনা নকৰা এক পৰিস্থিতিৰ সন্মুখীন হৈ তৰাই একো উৱাদিহ পোৱা নাছিল৷ ইপিনে-সিপিনে ওলাই যোৱাৰ বাট বিচাৰি, যাবলৈ চেষ্টা কৰি সেই শক্তিশালী হাত দুখনৰ ওচৰত তৰা সহজেই হাৰি গৈছিল৷</p>

<p>মানুহটোৰ ভয়তে তাই কান্দিবও পৰা নাছিল৷ মাত নুফুটা মুখখনেৰে তৰাই গেঙাইছিল আৰু তাই তেনে কৰিলেই মানুহটোৱে মুখখনত হেঁচি ধৰিছিল৷ ইমান টান মানুহটোৰ হাতখন, তাই বৰ কষ্ট পাইছিল৷ তাই কান্দিবলৈ বাদ দিছিল কিন্তু দুগালেদি ধাৰাষাৰে অশ্ৰুৰ ধল বৈছিল৷</p>

<p>বেল্টডাল মাৰি এবাৰ লৰাই-চৰাই ঠিকে আছেনে পৰীক্ষা কৰি উঠি উপেন ৰাভাই তৰালৈ কৌতূহলেৰে চালে, তাই তেতিয়াও কান্দিয়েই আছিল৷ পকেটৰ পৰা ৰুমালখন উলিয়াই উপেন ৰাভাই তৰাৰ মুখখন মচি দিলে৷ কপাল আৰু কাণৰ কাষত পৰি ৰোৱা তৰাৰ বিশৃংখল চুলিখিনি ঠিক কৰি দি এবাৰ হাত ফুৰাই মৰম কৰি দিলে, যেন মাকৰ মাৰ খাই ফেঁকুৰি ফেঁকুৰি তেতিয়াও কান্দি থকা কণমানি জীয়েকক নিজৰ গাৰ কাষলৈ টানি উপেন ৰাভাই হাত ফুৰাই মৰমহে কৰি দিছে৷ তৰাই ঘৃণাত হাতখন উফৰাই দিছিল আৰু ৰুমালখনলৈ চাইছিল৷ এই মানুহটোৱেই অলপ আগতে লগত অনা সৰু বেগটোৰ পৰা কাপোৰ এখন উলিয়াই তাইৰ লেতেৰা হোৱা ঠাইখিনি, বৈ যোৱা তেজখিনি মচি দিছিল৷ ৰুমালখনকো তাইৰ তেনেকুৱা কাপোৰ এখনৰ দৰেই লাগিছিল৷</p>

<p>উপেন ৰাভাই চকলেট এটা আৰু পাঁচশ টকীয়া নোট এখন তাইৰ হাতত গুঁজি দিছিল৷ তাই মাটিলৈ দলিয়াই দিছিল তাৰ বস্তু৷</p>

<p>সাঁজ লাগিবৰ পৰত ৰহিলা উভতি আহিছিল৷ কাম কৰি পোৱা পইচাকেইটাৰ উপৰি কিবাকিবি খোৱাবস্তু কেইবিধমানো কঢ়িয়াই আনিছে ৰহিলাই৷ পুলিচৰ ঘৈণীয়েকজনীয়ে বৰ মৰম কৰে মানুহক৷ দুপৰীয়া খুৱাই-বুৱাই লগত টোপোলা এটাও দি পঠিয়াইছে৷ কাইলৈ আকৌ মাতিছে কাম কৰিবলৈ৷ ৰহিলাৰ মনটো বৰ ভাল লাগি আহিছে৷</p>

<p>তৰা তেতিয়ালৈকে শুয়ে আছিল৷ মুখেৰে মাতিব নোৱৰা ছোৱালীজনী তেনেই নিৰ্বাক হৈ গৈছিল৷</p>

<p>পুলিচৰ ঘৰৰ পৰা অহা লুচি-ভাজি খাবলৈ দিওঁতেও তাই নাখালে৷ সন্ধিয়া ককায়েক প্ৰদীপ কামৰ পৰা অহাৰ পাছত মাকে তাক খাবলৈ দিলে, তৰাকো যাচিলে৷ তাই নাখালে৷ তাইৰ ভাগৰখিনিও প্ৰদীপেই খালে৷</p>

<p>পাছদিনাও ৰহিলা কাম কৰিবলৈ গ’ল আৰু মানুহজনীয়ে সেইদিনাও কিবাকিবি দি পঠিয়ালে৷</p>

<p>ইয়াৰ পাছত পুলিচৰ ঘৰত যেতিয়াই কাম ওলাল ৰহিলা তেতিয়াই দৌৰি গ’ল৷ উপেন পুলিচৰ কথা মতে ৰহিলাই এদিন প্ৰদীপকো লৈ গ’ল৷ তাৰ পাছত ঘৰখনত প্ৰদীপে কৰিবলগীয়া কাম ইটোৰ পাছত সিটো ওলায়েই থকা হ’ল৷</p>

<p>পিছে কাম থাকিলেও ৰহিলা আৰু প্ৰদীপৰ যোৱা বন্ধ হ’ল যেতিয়া তৰাৰ মাহেকীয়া বন্ধ হ’ল৷</p>

<p>মাকৰ অনেক চেষ্টাৰ মূৰত এদিন তৰাই পুলিচৰ কথা আকাৰে-ইংগিতে বুজাই কান্দি উঠিল৷</p>

<p>ৰহিলাই কথাটো প্ৰদীপক নক’লে৷ তেজ থকা ল’ৰা, কেতিয়া ক’ত কি কৰি পেলায়গৈ একো ঠিক নাই৷ ৰহিলাই কথাটো গাঁওবুঢ়া মদন ৰাভাক ক’লে৷ ঘটনাৰ আদ্যোপান্ত শুনি মদন ৰাভাই ক’লে যে পুলিচেও জানে তাক, কিন্তু একো কৰিব নোৱাৰে৷ উপেন পুলিচৰ বহুত পাৱাৰ৷ কোনেও তাক একো কৰিব নোৱাৰে৷ আৰু– এইটোৱে তাৰ প্ৰথম কেছ নহয়৷ ইয়াৰ আগতেও বহুত এনেকুৱা বেয়া কাম কৰিছে সি৷ কিন্তু কোনেও একো কৰিব পৰা নাই৷ তইনো কি কৰিবি? মইনো তোক কি সহায় কৰিব পাৰিম?</p>

<p>ৰহিলা কান্দি কান্দি ঘৰলৈ উভতিছিল৷ মদন ৰাভাৰ কথামতেই ৰহিলা পাছদিনা দৈমালী বুঢ়ীৰ ঘৰলৈ গৈছিল আৰু বুঢ়ীয়ে দিয়া এটা দাৱাই আনি তৰাক ৰাতি ৰাতি খুৱাইছিল৷</p>

<p>ভৰা গাৰ ছোৱালীজনী তেনেই শুকাই গৈছিল৷ তাইৰ দুখতে মাকজনীও শুকাইছিল৷</p>

<p>সেয়া এবছৰৰ আগৰ কথা৷</p>

<p>যাক কোনেও একো কৰিব নোৱাৰিছিল, যাৰ গাত এযোৰ শক্তিমান পোছাক আছিল, যাৰ হাতত নিজক বচাবলৈ এটা নাইন এম এমৰ দৰে শক্তিশালী পিস্তল আছিল, সেই উপেন ৰাভাকে আজি কোনোবাই ডিঙি কাটি নদীৰ ঘাটত পেলাই থৈ গৈছিল৷ কঁকালত ওলমি থকা পিস্তলটো কঁকালতে ওলমি ৰৈছিল৷</p>

<p>উপেন ৰাভাক কোনে হত্যা কৰিছিল সেয়া সময়ত ওলাবই, কিন্তু গাঁওবুঢ়া মদন ৰাভা এটা কথাত নিশ্চিত আছিল যে সেই হত্যাকাৰীটো উপেন পুলিচতকৈ বহু গুণে বেছি ‘পাৱাৰফুল’ আছিল৷</p>

<p>পকেটত পোৱা চিঠিখনত তৰাৰ নাম নাছিল, কিন্তু মূক-বধিৰ ছোৱালী অঞ্চলটোত একমাত্ৰ তায়েই আছিল– এতেকে মানুহে তৰা বুলিয়েই ধৰি লৈছিল৷ তৰাৰ দৰে নহ’লেও তাইৰ দৰেই বহু ছোৱালীক উপেন ৰাভাই জঘন্যভাৱে বলাৎকাৰ কৰিছে৷ কেতিয়াবা একেজনী ছোৱালীকে একাধিকবাৰ ধৰ্ষণ কৰিছে৷ ক’বলৈ লাজ আৰু ভয় কৰা ছোৱালীবোৰ, গাঁওবুঢ়া মদন ৰাভাৰ দৰে মানুহবোৰৰ বাবেই উপেন ৰাভা দিনে দিনে দুৰ্দমনীয় হৈ গৈ আছিল৷ কিন্তু ক’ৰ পৰা কেনেকৈ এটা মানুহ আহি উপেন ৰাভাক এনেকৈ শাস্তি দি গ’ল কথাটো ভাবি মানুহবোৰ আচৰিত আৰু আতংকিত হ’ল৷</p>

<p>চিঠিখনৰ শেষত ভাস্কৰে লিখিছে– ‘অসহায় মানুহবোৰৰ দুৰ্বলতাৰ সুযোগ লৈ চৰকাৰে দিয়া আৰু প্ৰাকৃতিকভাৱে পোৱা শৰীৰৰ ক্ষমতাৰ বলতে এনেকুৱা ঘৃণনীয় কাম কৰি ফুৰাৰ অপৰাধত এই শাস্তি প্ৰদান কৰা হ’ল৷’</p>

<p>চিঠিখনৰ হাতৰ আখৰে এই কথা প্ৰমাণ কৰিছিল যে সেয়া ‘ভাস্কৰ’ৰেই কাম৷</p>

<p>মানুহবোৰে ভাবি আচৰিত হৈছিল যে আচলতে ভাস্কৰ থাকে ক’ত?</p>

<p>মহানগৰত নে মফচলত?</p>

<p>মহানগৰৰ পূবত নে পশ্চিম মফচলত?</p>

<p>উপেন ৰাভাই কৰা ইমানবোৰ বেয়া কামৰ খবৰ ভাস্কৰে কেনেকৈ পাইছিল?</p>

<p>গাঁওবুঢ়া মদন ৰাভাৰ পৰা? গাঁৱৰ মানুহৰ পৰা?</p>

<p>নে দস্যু ভাস্কৰৰ নামত এটা দলে কাম কৰি আছে?</p>

<p>কথাটো এনেকুৱা হ’ব পাৰে নেকি যে চিঠিখন লিখা কামটো ভাস্কৰে কৰে আৰু শাস্তিৰ দায়িত্ব অন্য কোনোবাই পালন কৰে?</p>

<p>এটা মানুহে অকলে ইমানবোৰ ঘটনাৰ খবৰ কেনেকৈ সংগ্ৰহ কৰিব? নিশ্চিতভাৱে এটা দলে অতি সংগোপনে এই খবৰ সংগ্ৰহৰ কাম কৰে৷</p>

<p>এই ভাবনা আৰু প্ৰশ্নবোৰ মানুহৰ মনে মনে, অন্তৰে অন্তৰে শিপাইছিল৷ মানুহে কিছুমান প্ৰশ্ন নিজস্ব ধৰণে নিজকে সুধিছিল আৰু তাৰ উত্তৰো নিজস্ব ধৰণেই উলিয়াই লৈছিল৷ নিজে উলিওৱা উত্তৰত নিজে ভয় খাইছিল৷ বহুত মানুহেই মনে মনে ভাল পাইছিল৷ কিছুমানে ঈশ্বৰক খাটনি ধৰিছিল যাতে ভাস্কৰ ধৰা নপৰে৷ কিছুমান মানুহে কোনেও নজনাকৈ মন্দিৰত ধন-সোণ দান কৰি, কিছুমান মানুহে ঘৰত সত্য নাৰায়ণ পূজা পাতি মনে মনে প্ৰাৰ্থনা কৰিছিল যাতে ভাস্কৰ সোনকালে ধৰা পৰে৷ কিছুমানে বিচাৰিছিল ভাস্কৰ পুলিচৰ গুলীত নিহত হওক৷</p>

<p>কিন্তু পুলিচৰ গুলীৰেনো ভৰসা কিমান?</p>

<p>এই প্ৰশ্নটোকে এতিয়ালৈকে এশবাৰমান সুধি প্ৰতিবাৰেই উত্তৰ নোপোৱাকৈ ৰৈ গৈছে অজিত মজুমদাৰ৷ নিজেই নিশ্চিত হৈছে আৰু পুনৰ একেটা প্ৰশ্নকে কৰি মজুমদাৰ বিভ্ৰান্ত হৈ গৈছে৷ হাতত এটা নাইন এম এম পিস্তল থকাৰ পাছতো উপেন ৰাভাক কোনোবাই সাধাৰণ ছুৰী এখনেৰেই হত্যা কৰি গুচি গৈছে৷ এটা মানুহ সাহসী নহ’লে, ‘ছুপাৰ পাৱাৰ’ নহ’লে এই কাম কৰা সম্ভৱ নহয়৷ প্ৰথমকেইটা হত্যাকাণ্ডৰ সময়ত অজিত মজুমদাৰৰ ইমান ভয় লগা নাছিল৷ কিন্তু উপেন ৰাভাৰ হত্যাকাণ্ডৰ পাছত মজুমদাৰৰ সেই সাহস ঘামৰ লগত বৈ গৈছে৷ তেওঁ এইবাৰ ভয় খাইছে৷ মজুমদাৰ প্ৰায় নিশ্চিত হ’ল যে ল’ৰাটোকো এই ভাস্কৰেই হয়তো মাৰি পেলাইছে৷ হয়তো এনেকুৱা ক’ৰবাত পেলাই থৈ গৈছে যি ঠাইলৈ মানুহ কোনোদিনে নাযায়৷ নহ’লে অনুৰাগ ঘৰৰ পৰা ক’ৰবাত গৈ মনে মনে থকা ল’ৰা নহয়৷ মনে মনে ক’ৰবালৈ গুচি যোৱা ল’ৰাও নহয়৷</p>

<p>আজি পাঁচ দিনে অনুৰাগ সন্ধানহীন হৈ থকা কথাটো পুলিচক নজনাই তেওঁ বাৰু ভুল কৰিছে নেকি?</p>

<p>ঘৈণীয়েক নিৱেদিতাই তেওঁক প্ৰায়ে কৈছিল– ‘এই পাৱাৰ পাৱাৰকৈ দম্ভালি মাৰি নাথাকিবা৷ বেয়া দিন পৰিলে সেই পাৱাৰেই তোমাক নিৰ্দয়ভাৱে কন্দুৱাব৷’</p>

<p>আজি প্ৰথমবাৰৰ বাবে অজিত মজুমদাৰে ঘৈণীয়েকৰ কথাটো এবাৰ ভাবি চালে৷ নিৱেদিতাই যোৱা পাঁচ দিনে এই কথাটোকে চিঞৰি আছিল–</p>

<p>পুলিচক কথাটো জনাব লাগিছিল নেকি?</p>

<p>ইমান সৰু ল’ৰাটো, একমাত্ৰ ল’ৰাটো ঘৰখনত নাই, তুমি কেনেকৈ ইমান নিস্পৃহ হৈ থাকিব পাৰিছা?</p>

<p>পুলিচক এনেয়ে, মুখেৰে হ’লেও কথাটো কৈ নোথোৱা কিয়?</p>

<p>খং আৰু ক্ষোভত নিৱেদিতাই কৈছিল, কাইলৈ থানালৈ মই নিজেই যাম৷ মই এনেকৈ থাকিব নোৱাৰোঁ৷ পেটত ভাত নাই, চকুত টোপনি নাই– তুমি কি বুজি পাবা? দহ মাহ পেটত লৈ জন্ম দিয়া ল’ৰাটো নাইকিয়া হৈ থাকিলে মাক এজনীৰ কেনেকুৱা লাগে তোমাৰ দৰে মতা মানুহবোৰে কেনেকৈ বুজি পাবা?</p>
 
</body>
</html>