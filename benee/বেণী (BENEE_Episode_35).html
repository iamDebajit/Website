<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_35)</title>
</head>
<body>
    <h1>বেণী (BENEE_Episode_35)</h1>
    <h2>উদ্যোগপৰ্ব</h2>

<h3>১০</h3>

 

<p>শৈশৱৰ লক্ষণ হিচাপে অনুৰাগৰ মাজত অনুসন্ধিৎসাৰ বাহিৰে যেন আৰু একোৱেই বাচি থকা নাছিলগৈ৷ কিছুমান প্ৰশ্ন সি দীৰ্ঘদিন ধৰি কঢ়িয়াই আছিল৷ বয়স বঢ়াৰ লগে লগে প্ৰশ্নবোৰত থকা শব্দ কিছুমান সলনি হৈছিল, কিন্তু মূল প্ৰশ্নটো একে ৰূপতে ৰৈ গৈছিল৷</p>

<p>মাকৰ পিঠিখন, হাত-ভৰিবোৰ কিয় ইমান বিষায়?</p>

<p>পৱনৰ গাৰ ওপৰত উঠি মাকে কি কৰে?</p>

<p>তাক বুকুৰ মাজত সুমুৱাই লৈ মাকে কেতিয়াবা ৰাতি কিয় উচুপি উচুপি কান্দে?</p>

<p>সি টোপনি যোৱা যেন পালেই মাক বিছনাৰ পৰা কিয় নামি যায়?</p>

<p>ক’লৈ যায় তেনেকৈ সদায় সদায়?</p>

<p>তাৰ পৰা লুকুৱাই লুকুৱাই মাকে গিলাছত পানীৰ দৰে কি বস্তু খাই থাকে?</p>

<p>দেউতাকে যে খাই থাকে, সেই একেই ৰঙচুৱা পানীয়েইনে?</p>

<p>দেউতাকে কিয় ইমান চিগাৰেট খায়? খাই কি পায়?</p>

<p>আগেই কেতিয়াও নেদেখা কিছুমান ছোৱালী আহি দেউতাকৰ লগত কি কৰি থাকে?</p>

<p>এই প্ৰশ্নবোৰ মাকক সুধি সুধিয়েই সি ইমানখিনি ডাঙৰ হ’লহি৷ মাকে তাক কোনোদিনে একো এটা কথা ভালকৈ বুজাই নিদিয়ে৷ একো নকয়, মনে মনে থাকে৷ নতুবা কেতিয়াবা তাক ডবিয়াই উঠে৷ তাৰ বৰ দুখ লাগে৷</p>

<p>দেউতাকক সুধিবলৈতো তাৰ সাহেই নাই৷</p>

<p>তাৰ কেতিয়াবা অময়লৈ বৰ ঈৰ্ষা উপজে৷ সি বৰ লাকী৷ মাক-বাপেক দুয়োটাই তাক বৰ মৰম কৰে৷ কিবা নজনা কথা সুধিলে মৰমকৈ বুজাই দিয়ে৷ সেইকাৰণে সি পৰীক্ষাত ইমান ভাল ৰিজাল্ট কৰিব পাৰে৷</p>

<p>কেতিয়াবা সি পৱনক সোধে৷</p>

<p>এদিন পৱনে তাক দেখুৱাইছিল ছোৱালীৰ লগত দেউতাকে ৰূমৰ ভিতৰত কি কৰি থাকে৷ সি নজনাকৈয়ে তাৰ গাটোত কঁপনি এটা উঠিছিল৷ গাটো জ্বৰ উঠা যেন লাগিছিল৷ ৰাতি বিছনাত পৰি সি তাকে ভাবি আছিল৷ মাকে পৱনৰ গাত উঠি লোৱাৰ দৰেই সেই ছোৱালীজনীও দেউতাকৰ গাৰ ওপৰত উঠি আছে৷ ছোৱালীজনীয়েও মাকৰ দৰেই মুখেৰে কিছুমান অস্ফুট শব্দ কৰি আছিল৷ সি বুজি পোৱা নাছিল মাক-বাপেকহঁতে এইবোৰ কি কাম কৰে৷ পাছদিনা স্কুলৰ পৰা আহি তাৰ মাকক সুধিবলৈ মন গৈছিল, কিন্তু ভয়তে মুখলৈকে অহা প্ৰশ্নটোও মুখৰ ভিতৰতে ৰৈ গৈছিল৷ ঠিক এনেকুৱা এটা কথা সোধোঁতেই এদিন মাকে তাক চৰ মাৰি দিছিল৷</p>

<p>সি পৱনক সুধিছিল৷ পৱনে কৈছিল, ‘কৰি ভাল লাগে কাৰণেই মানুহে এনেকুৱা কৰে৷ জন্তু-জানোৱাৰেও কৰে৷ ডাঙৰ হ’লে তুমিও কৰিব পাৰিবা৷’</p>

<p>অনুৰাগে সুধিছিল, ‘কিমান ডাঙৰ হ’লে?’</p>

<p>পৱনৰ পৰা নোপোৱা উত্তৰটো সি পাইছিল দৰ্শিতৰ পৰা৷ দৰ্শিত অময়ৰ সমান চোকা নহ’লেও বৰ স্মাৰ্ট আৰু সি বহুত কথা জানে৷ অময়ৰ আজিকালি বৰ ফুটানি হৈছে৷ তাক এভইড কৰিবলৈ লৈছে৷ কিন্তু দৰ্শিত তেনেকুৱা নহয়৷ অময়ৰ ফুটানিৰ কাৰণেই দৰ্শিতেও তাৰ লগ ল’বলৈ বাদ দিছিল৷ দৰ্শিতক ভাল লাগিবলৈ অনুৰাগে বহুত কাৰণ বিচাৰি পাইছিল৷ সি কাৰোৰে পৰা নোপোৱা কিছুমান প্ৰশ্নৰ উত্তৰ দৰ্শিতৰ পৰা পাইছিল৷</p>

<p>দৰ্শিতে তাৰ সন্মুখত এখন ৰঙীন পৃথিৱী দাঙি ধৰিছিল৷</p>

<p>সেইবাৰ দৰ্শিতৰ বাৰ্থ ডে’ শনিবাৰে পৰিছিল৷ অনুৰাগ ৰাতি দৰ্শিতহঁতৰ ঘৰতে থাকি গৈছিল৷ ৰাতি শুবৰ সময়ত দৰ্শিতে তাক সুধিছিল, ‘তই চিগাৰেট খাই পাইছ?’</p>

<p>‘নাই পোৱা–’ অনুৰাগে কৈছিল৷</p>

<p>‘খাবি নেকি?’ দৰ্শিতে তাক আগ্ৰহেৰে সুধিছিল আৰু আলমিৰাটোৰ ভিতৰলৈ হাত সুমুৱাই এটা চিগাৰেটৰ পেকেট উলিয়াই আনিছিল৷ অনুৰাগে এক গভীৰ কৌতূহলেৰে পেকেটটো চুই চাইছিল আৰু দৰ্শিতক সুধিছিল– ‘কেনেকুৱা লাগে?’</p>

<p>‘মজা লাগে৷ প্ৰথমদিনা খাই ইমান ভাল নালাগে৷ বাট্‌, পাছত বিৰাট ভাল লাগে৷ মই মনে মনে খাই থাকোঁ?’</p>

<p>‘কি পায় তাৰমানে?’</p>

<p>‘অব্‌ভিয়াছলি নিচা লাগে৷ নিচা লাগে কাৰণে ভাল লাগে৷’ নতুনকৈ কণ্ঠলৈ অহা গৰগৰণিৰে দৰ্শিতে গৰগৰাই উঠিছিল আৰু চিগাৰেটটো জ্বলাই ডাঙৰ মানুহৰ দৰেই নাকেৰে ধোঁৱাখিনি উলিয়াই দিছিল৷ মুখত এক সলাজ হাঁহি লৈ অনুৰাগে এজন মেজিচিয়ানলৈ চোৱাৰ সমানে পৰম বিস্ময় আৰু কৌতূহলেৰে দৰ্শিতলৈ চাই আছিল৷ চিগাৰেটটো আধা শেষ হ’বৰ সময়ত অনুৰাগে লাজ লাজকৈ কৈ উঠিছিল–</p>

<p>‘মোৰ দেখোন দেখিয়ে ভয় লাগিছে৷’</p>

<p>দৰ্শিতে তালৈ কৰুণভাৱে চালে আৰু ক’লে– ‘তেন্তে ডাঙৰ হ’বি কেনেকৈ?’</p>

<p>এটা দীৰ্ঘদিন ধৰি বিচাৰি থকা প্ৰশ্নৰ উত্তৰ যেন সি হঠাৎ পাই গৈছিল আৰু নিশ্চিত হ’বলৈ সি দৰ্শিতক সুধিছিল– ‘চিগাৰেট খালেহে মানুহ ডাঙৰ হ’ব পাৰে নেকি?’</p>

<p>‘বাচ্ছাই চিগাৰেট খায় নেকি?’</p>

<p>‘নাখায়–’</p>

<p>‘তই যে বাচ্ছা নহয় মই কেনেকৈ জানিম? মই যে ডাঙৰ হৈছোঁ মানুহে কেনেকৈ জানিব?’ দৰ্শিতে জ্ঞান দিছিল৷ চিগাৰেটটোত আৰু এটা দীঘলীয়া টান মাৰি সি কৈ উঠিছিল– ‘চিগাৰেটে মানুহৰ মনত ডাঙৰ হোৱাৰ ফিলিংছটো আনি দিয়ে৷’ দৰ্শিতৰ কথাখিনিয়ে অনুৰাগৰ মনলৈ এটা দৃঢ়তা আনি দিছিল৷ সেই উদ্যমেৰেই সি দৰ্শিতৰ ফালে হাতখন আগবঢ়াই দিছিল– ‘দে, এক টান মাৰি চাওঁ৷’</p>

<p>অনুৰাগে হাতখন মেলি ধৰি থাকিয়েই দৰ্শিতৰ মুখলৈ আগ্ৰহেৰে চাই ৰ’ল৷ ‘অলপ ৰ–’ মুখৰ ভিতৰতে ভোৰভোৰাই ক’লে দৰ্শিতে৷ ওঁঠৰ একোণত চিগাৰেটটো চেপি ধৰি দৰ্শিতে পেকেটৰ পৰা এটা নতুন চিগাৰেট উলিয়ালে আৰু অনুৰাগলৈ আগবঢ়াই দিলে– ‘হুঁ– ল, জ্বলা৷’ ইতিমধ্যে সি ওঁঠৰ চেপত লৈ থকা চিগাৰেটটোত এটা দীঘলীয়া টান দি ধোঁৱাখিনি খিৰিকীৰে বাহিৰলৈ উলিয়াই দিলে আৰু এক নাটকীয় ভংগীত কৈ উঠিল– ‘মোৰ গুৰুদেৱে কৈছিল, জীৱনৰ প্ৰথমটো হোঁপা মাৰিবৰ দিনা চিগাৰেটটো হ’ব লাগে ফ্ৰেশ্ব৷ আনৰ জুঠাৰে বাইনা কৰিব নাপায়৷’</p>

<p>অনুৰাগে চিগাৰেটটো জ্বলাবলৈ লৈয়ো ৰৈ গ’ল৷</p>

<p>দৰ্শিতে হাঁহিলে, ক’লে– ‘ভয় কৰিব নালাগে৷ খুব বেছি প্ৰথমবাৰ টানোতে কাহ উঠিব৷’ দৰ্শিতে আকৌ এবাৰ চিগাৰেটটো হুঁপি দেখুৱাই দিলে কেনেকৈ ধোঁৱাখিনি কৌশলেৰে ভিতৰলৈ টানি লৈ আকৌ উলিয়াই দিব লাগে৷</p>

<p>অনুৰাগে তাক অনুসৰণ কৰিলে৷</p>

<p>কাহত বুকুখন ফাটি যোৱা যেন লাগিল তাৰ৷ সমানে কিবা এটা ভালো লাগিল৷ কি ভাল লাগিছে কিয় ভাল লাগিছে বুজি নাপালেও সি নিশ্চিত হ’ল যে তাৰ ভাল লাগিছে৷</p>

<p>ইয়াৰ পাছত অনুৰাগৰ মনত এটাই কথা বাৰে বাৰে আহি থাকিল, কাহ নুঠাকৈ চিগাৰেটটো হুঁপি মাত্ৰ এবাৰৰ কাৰণে দৰ্শিতক দেখুৱাব পৰা হ’লে ভাল আছিল৷</p>

<p>দৰ্শিতৰ মাক-দেউতাক দুয়োজনেই পেছাত চিকিৎসক৷ চহৰখনৰ দুজন নামজ্বলা ডাক্তৰ৷ তেওঁলোকক লগ পাবলৈ, তেওঁলোকে দিয়া ব্যৱস্থাপত্ৰ পাবলৈ মানুহে দিন-ৰাতি একাকাৰ কৰি অপেক্ষা কৰি থাকে৷ খাবলৈ-শুবলৈ সময় নাই দুয়োজন মানুহৰ৷ দৰ্শিতৰ সকলো চোৱা-মেলা কৰে পৰাগ আৰু দুৰ্গাই৷ সি ডাঙৰ হোৱাৰ পৰা তাৰ জগতখন সুকীয়া৷ কেতিয়াবা দেওবাৰেহে সি মাক-দেউতাকক অলপ সময়ৰ বাবে লগ পায়৷ পৰাগ তাৰ গুৰুদেৱ৷ স্কুল আৰু টিউশ্যনৰ পাছত শিকিবলগীয়া সকলো কথা সি পৰাগৰ পৰাই শিকিছে৷</p>

<p>সেইদিনা পুৱা ব্ৰেকফাষ্ট কৰাৰ পাছতে অনুৰাগে দৰ্শিতক সুধিছিল, ‘আৰু চিগাৰেট আছেনে?’</p>

<p>‘আছে৷ খাবি?’ দৰ্শিতে তাক মৰমকৈ সোধে৷</p>

<p>চিগাৰেটটো জ্বলোৱাৰ পূৰ্বে অনুৰাগে এবাৰ অনুশীলন কৰিলে কেনেকৈ ওঁঠ দুটা কোঁচাই ধোঁৱাখিনি ভিতৰলৈ কৌশলেৰে টানি নিব পাৰি৷ দৰ্শিতে অনুৰাগলৈকে চাই থাকিল আৰু প্ৰথমটো হোঁপা সফলতাৰে মৰাৰ পাছত তাৰ পিঠিত ঢকিয়াই কৈ উঠিল– ‘বাহ্‌ বেটা, চাব্বাছ–’ অনুৰাগৰ মুখেৰেও বিজয়ৰ হাঁহি এটা আপোনা-আপুনি ওলাই আহিল৷</p>

<p>যাবৰ পৰত দৰ্শিতে তাক এপেকেট চিগাৰেট উপহাৰ দিছিল৷</p>

<p>দৰ্শিতৰ দৰেই অনুৰাগৰো এটা নিজা কোঠা হৈছিল৷ সি নিজৰ কোঠা বন্ধ কৰি নিশা দৰ্শিতৰ দৰেই চিগাৰেট টনাৰ অভ্যাস হৈছিল৷</p>

<p>মগজুৰ পৰা নিঃসৰিত ডোপামিনৰ বাবে চিগাৰেট হোঁপাৰ সময়ত তাৰ এক অন্য ধৰণৰ সুখবোধ হৈছিল৷ সেই সুখ বাৰে বাৰে পাবৰ মন গৈছিল আৰু সিয়ে তাৰ অভ্যাসত পৰিণত হৈছিল৷ দিনটোত দুটা নাইবা তিনিটা চিগাৰেট খোৱাৰ অভ্যাস হোৱা অনুৰাগৰ কুমলীয়া শৰীৰটোতো গ্ৰহণ ক্ষমতা বৃদ্ধি পাইছিল আৰু এটা সময়ৰ ব্যৱধানত নিক’টিন নাপালেই শৰীৰে ঈষৎ মাত্ৰাত হ’লেও উইথ্‌ড্ৰৱেল ছিম্পটম দেখুৱাইছিল৷ সি এইবোৰ একো বুজি পোৱা নাছিল৷ কিন্তু এইটো জানিছিল যে চিগাৰেটটো খালেহে তাৰ মনটো ভাল লাগিছিল৷</p>

<p>এটা সময়ত সেই ৰাজপ্ৰাসাদৰ দৰে ঘৰটোত থাকিবলৈ মানুহ নোহোৱা হৈছিল৷ এদিন পৱনৰ সৈতে লগ লাগি তলৰ মহলাত থকা এটা গে’ষ্ট ৰূমকে অনুৰাগে নিজৰ মতে সজাই লৈছিল৷ সেই কোঠাত যাতে কোনেও প্ৰৱেশ নকৰে, সি পৱনক সকীয়াই দিছিল৷ সি নিশ্চিত আছিল যে তাৰ কোঠালৈ বাপেক সোমাই নাহে, আহিলে মাকহে আহিব পাৰে৷ সি পৱনক কথাটো কওঁতে মাকক ক’বলৈকে কৈছিল৷</p>

<p>কেতিয়াবা পৱনে সন্ধিয়া সময়ত দ্বিতীয় পেকেট চিগাৰেট আনিব লগা হৈছিল৷ তাৰ হাতত তুলি দিওঁতে পৱনে সকীয়াইছিল– ‘তোমাৰ বেছি হৈছে দেই বাবা৷ ইমান কম বয়সত ইমান বেছি চিগাৰেট খোৱাটো ভাল কথা নহয়৷’ তাৰ কথাত অনুৰাগে হাঁহিছিল৷ সেই হাঁহিটোৰ অৰ্থ পৱনে বুজি নাপায়৷ এদিন বেছি বেয়া লাগি তাক কৈছিল– ‘মই কিন্তু ছাৰৰ আগত কৈ দিম–’</p>

<p>‘তোৰ কথাবোৰো তোৰ ছাৰৰ আগত কৈ দিম৷’ তৎক্ষণাৎ উত্তৰ দিছিল অনুৰাগে৷ পৱনে বুজি পোৱা নাছিল সি দেউতাকক তাৰ কোনবোৰ কথা কৈ দিব৷ মাকৰ সৈতে থকা সম্পৰ্কৰ কথা? অনুৰাগে এইবোৰ কথা কেনেকৈ জানিলে?</p>

<p>পৱনে সুযোগ বুজি কেতিয়াবা তাৰ পৰা কথা উলিয়াবলৈ চেষ্টা কৰে৷ অনুৰাগে কেৱল হাঁহে৷ সেই হাঁহিটোৰো একো অৰ্থ বুজি নাপায় পৱনে৷</p>

<p>এদিন চিগাৰেটৰ পেকেটটো হাতত তুলি দি পৱনে সুধিছিল– ‘ইয়াতকৈ ভাল লগা বস্তু এবিধ আছে৷ খাই চাবি?’</p>

<p>পৱনে সেইদিনা ৰাতি অনুৰাগক হুইস্কী খাবলৈ শিকাইছিল৷</p>

<p>এদিন অনুৰাগ দৰ্শিতৰ ঘৰত নিশা থকাকৈ গৈছিল৷ লগত লৈ গৈছিল পৱনে আনি দিয়া এটা হুইস্কীৰ ডাঙৰ বটল৷ দৰ্শিতে সেইদিনা তাক দেউতাকৰ কোঠাটো দেখুৱাইছিল৷ এটা ডাঙৰ শ্ব’কেছ দেশী-বিদেশী মদৰ বটলেৰে সজোৱা আছিল৷ কোঠাটোৰ পৰা তাৰ বহু পৰলৈ ওলাই আহিবলৈকে মন যোৱা নাছিল৷ চিনেমাৰ দৰে লাগিছিল কোঠাটো৷</p>

<p>এটা মুহূৰ্তত গোটেই জীৱনটোকে তাৰ চিনেমাৰ দৰে লাগিছিল৷</p>

<p>ঘৰত থকা সময়খিনিত সি অনুভৱ কৰিছিল দৰ্শিত আৰু তাৰ ঘৰখনে তাক চুম্বকৰ দৰে অনৱৰতে টানি আছিল৷ দৰ্শিতৰ আদব-কায়দা, কথা-বতৰা, লাইফষ্টাইল, তাৰ কনফিডেঞ্চ– প্ৰতিটো কথাই অনুৰাগৰ ভাল লাগিছিল৷ সি আগতে পৱনক নাম কাঢ়িয়েই মাতিছিল৷ দৰ্শিতৰ সৈতে দোস্তি হোৱাৰ পাছত সি পৱনক গুৰুদেৱ বুলি মাতিবলৈ লৈছিল৷ পৰাগকো দৰ্শিতৰ দৰেই অনুৰাগেও গুৰুদেৱ বুলিয়ে সম্বোধন কৰিছিল৷ কেতিয়াবা ধেমালিতে দৰ্শিতকো সি গুৰুদেৱ বুলিয়ে মাতিছিল৷ অনুৰাগৰ সন্মুখত মুকলি কৰি দিয়া ৰঙীন পৃথিৱীখনৰ কাৰণে দৰ্শিতৰ ওচৰত সি সঁচাকৈয়ে কৃতজ্ঞতা প্ৰকাশ কৰিব বিচাৰিছিল৷ দৰ্শিতো অনুৰাগৰ ওচৰত ঋণী আছিল৷ মাক-বাপেকৰ পৰা নোপোৱা কিবা এটা যেন সি অনুৰাগৰ পৰা বিচাৰি পাইছিল৷</p>

<p>এদিন অনুৰাগৰ সৈতে মদ খাই থাকোঁতে পৱনে তাক কৈছিল, ‘তুমি বহুত ডাঙৰ হৈ গ’লা অ’ বাবা৷ মোৰ চকুৰ আগতে তুমি ইমান ডাঙৰ হ’লা–’ এক অজান আৱেগত পৱনৰ দুচকুৱেদি চকুলো বৈ আহিছিল৷ অনুৰাগে তাক সাবটি ধৰিছিল৷</p>

<p>অনুৰাগে পৱনক নাম কাঢ়ি মাতে আৰু তই বুলিয়ে সম্বোধন কৰে৷ পৱনে বেয়া নাপায়৷ সি সদায়ে তাক বাবা বুলি মাতে আৰু তুমি বুলি সম্বোধন কৰে৷ কিবা কাৰণত তাক পৱনৰ নিজৰ সন্তানৰ দৰে লাগে৷ সৌ সিদিনা দেখা কণমানি অনুৰাগটোৱেই আজি তাৰ লগত বহি মদ খাই আছে৷ সঁচাকে পৱনৰ এনেকুৱা লাগিছে যেন সি বহুত ডাঙৰ হৈ গ’ল৷</p>

<p>অনুৰাগৰো নিচা লাগিছিল৷ কথাবোৰ জিভাতে পাক খাইছিল৷ সেই পাক খোৱা জিভাৰেই অনুৰাগে পৱনক সুধিছিল– ‘তই যে এদিন কৈছিলি, ডাঙৰ হ’লে তুমিও কৰিব পাৰিবা বুলি, মনত আছেনে?’</p>

<p>নিচাৰ ভৰত তললৈ হাওলি থকা মূৰটো দাঙিব খুজিও পৱনে দাঙিব পৰা নাছিল৷ সি তেনেকৈ থাকিয়ে মূৰটো জোকাৰিছিল– আছে আছে, মনত আছে৷</p>

</body>
</html>