<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_09)</title>
</head>
<body>
    <h1>বেণী (BENEE_Episode_09)</h1>
    <h2>আদিপৰ্ব</h2>

<h3>৮</h3>

<p>দিল্লী পোৱাৰ সময়ত ময়ূখৰ মনলৈ এটা নতুন খেয়াল আহিল৷ মান ধৰাৰ সময়ত মামাক-মামীয়েকে সিহঁতক তেওঁলোকৰ ঘৰত দুদিন থাকি আহিবলৈ কৈছিল৷ মধুৱন্তীয়ে আগ্ৰহ নেদেখুওৱাৰ কাৰণে কথাটো তেনেকৈয়ে তল পৰি থাকিল৷ আহিবৰ দিনা এয়াৰপ’ৰ্টত মাকেও দুয়োকে একেলগে কথাটো মনত পেলাই দিছিল– ‘ৰীণাহঁতে বাট চাই থাকিব কিন্তু৷ এটা ৰাতি হ’লেও তোমালোক থাকি আহিবা৷ যোৱাৰ সময়ত সিহঁতে মোক বাৰে বাৰে কৈ গৈছে৷’ মধুৱন্তীয়েও শলাগিছিল, কিন্তু উভতিবৰ দিনা কাপোৰ ভৰাই থকাৰ সময়ত সি কথাটো উলিয়াওঁতে তাই ক্ষীণ কণ্ঠে ওলোটাই তাকহে সুধিছিল– ‘যাবা জানো?’ সিহঁত এয়াৰপ’ৰ্টত থাকোঁতেই বায়েকে ফোন কৰি জনাইছিল যে শান্তনুক হাস্পতালত ভৰ্তি কৰা হৈছে৷ বজাৰ কৰি উভতি আহি থাকোঁতে গাড়ী এখনে তাৰ স্কুটীখনত খুন্দিওৱাত তাৰ কিছু জখম হৈছে৷ খুব সম্ভৱ বাঁওহাতখনৰ হাঁড় ফাটিছে আৰু মূৰতো কিছু কষ্ট পাইছে৷</p>

<p>সেই খবৰটোকে জনাই ময়ূখে মামাকলৈ এটা মেছেজ দিলে৷ সিহঁত যে পোনে ঘৰলৈ যাব লাগিব তাকো জনালে৷ দুয়োটা কথাৰ কাৰণেই তেওঁ বৰ দুখ প্ৰকাশ কৰিলে৷ সি তেওঁলোকৰ ঘৰলৈ যোৱাৰ সময়তো দেখিছিল, অনুভৱ কৰিছিল যে মামাক-মামীয়েক দুয়োয়েই, ঈশ্বিকায়ো– মধুৱন্তীক খুব মৰম কৰে, ভাল পায়৷ কিন্তু ময়ূখে মধুৱন্তীৰ চকুত, তাইৰ কথাত সেইটো নেদেখে৷ দিল্লী পোৱাৰ সময়ত ময়ূখৰ খেয়াল আহিল যে মধুৱন্তীৰ আগ্ৰহহীনতা অথবা তেওঁলোকৰ ঘৰত এটা ৰাতি থাকিব নোৱৰা কথাটোত তাৰ যিমান দোষী দোষী লাগিছে আচলতে লাগিব নালাগে৷ তাৰ মনত এটা কৌতূহল উপজিল৷</p>

<p>মামাকহঁত থাকে দিল্লীত৷ যদি মামাকহঁতে সিহঁত এটা ৰাতি কটাই অহাটো ইমানেই বিচাৰিছিল তেন্তে সিহঁতৰ ৰিটাৰ্ণ টিকটটো গুৱাহাটী নহৈ দিল্লী এয়াৰপ’ৰ্ট হ’ব লাগিছিল৷ তাৰ মনলৈ কেইবাটাও কথা আহিছিল৷</p>

<p>অচিন্ত্য ভট্টাচাৰ্য মানুহজন বেছি বুধিয়ক নে দূৰদৰ্শী নে উদাৰ নে চয়তান সি ধাৰণা কৰিব নোৱাৰিলে৷</p>

<p>মাক ঘৰত নাছিল৷ বায়েক হাস্পতালত থাকিব লগা হোৱা কাৰণে কণমানি ভাগিনীয়েকটোক চোৱা-চিতা কৰিবলৈ মাক তালৈ গৈছিল৷ সিহঁতৰ দৰেই ভিনীয়েক শান্তনু শৰ্মাৰো পৰিয়ালটো তেনেই সৰু৷ চহৰৰ ঘৰত কেৱল সিহঁত তিনিটা থাকে৷ গতিকে দুয়োখন ঘৰ চোৱা-চিতা মাকেই কৰিব লগা হয়৷</p>

<p>গা-পা ধুই মধুৱন্তীয়ে ভাতকেইটামান বহাই দিলে৷ বাকী আঞ্জা-পাতি মাকে ভাগে ভাগে ফ্ৰীজত ভৰাই থৈ গৈছে, সেইখিনি গৰম কৰি ল’লেই হ’ল৷</p>

<p>মাকে নতুন বিছনা চাদৰ পাৰি, গাৰুত নতুন গিলিপ লগাই বিছনাখন ধুনীয়াকৈ পাৰি থৈ গৈছে৷ এটা ফুৰফুৰীয়া ধুনীয়া গোন্ধ মধুৱন্তীৰ নাকত লাগিলহি৷ গোন্ধটো তাই দীঘলকৈ উজাই ল’লে৷ এতিয়াৰ পৰা এইখন তাইৰ নিজৰ ঘৰ৷ এখন নতুন ঘৰৰ গোন্ধটো তাইৰ ভিতৰলৈকে বিয়পি যোৱা যেন লাগিল৷ বিছনাত পৰাৰ পাছতহে ময়ূখে অনুভৱ কৰিলে যে এইকেইদিনৰ আটাইখিনি ভাগৰে তাক হেঁচা মাৰি ধৰিছেহি৷ সি মধুৱন্তীক গাৰ কাষলৈ টানি আনি পিছফালৰ পৰা মেৰিয়াই ধৰিলে আৰু ডালত ফুলি থকা ফুল এপাহ স্পৰ্শ কৰাৰ সমান কোমলতাৰে আলফুলে বুকুখন চুই থাকিল৷ কেইমিনিটমানৰ ভিতৰতে তাৰ হাতখন ৰৈ গ’ল আৰু মধুৱন্তীয়ে তাইৰ পিঠিত ক্ৰমে তললৈ বিয়পি যোৱা ময়ূখৰ দীঘলীয়া নিশাহৰ উমলগা কিছু বতাহ অনুভৱ কৰি থাকিল৷</p>

 
<h3>৯</h3>

<p>সিহঁত গা-পা ধুয়ে বায়েকৰ ঘৰলৈ গ’ল৷ মাকে সিহঁতৰ কাৰণেও ৰুটী কৰিছিল৷ খাই উঠি সিহঁত মাক আৰু ভাগিনীয়েক ৰিয়ানক লৈ হাস্পতাল গ’ল৷ সিহঁতে ৰিয়ানৰ কাৰণে এটা ছুইছ ঘড়ী, চকলেট আৰু পুতলা এটা আনিছে৷</p>

<p>‘হেই ৰিয়ান– মাই লিট্‌ল কিং৷’ মধুৱন্তীয়ে তাক মৰম কৰি দি হাতত আটাইকেইটা বস্তু তুলি দিলে৷</p>

<p>কইনা মামীয়েকৰ পৰা ইমানবোৰ উপহাৰ পাই ৰিয়ানে বিচিত্ৰ ভংগীত জঁপিয়াই জঁপিয়াই নাচিলে৷</p>

<p>ছুইজাৰলেণ্ডৰ ঘড়ী আৰু চকলেট গোটেই পৃথিৱীতে খ্যাত৷ সিহঁতে নিজৰ মানুহ আটাইকেইটালৈকে ভাগে ভাগে ঘড়ী আৰু চকলেট আনিছে৷ আনবোৰৰ কাৰণে চকলেট আৰু বিস্কুট আনিছে৷ কাম্বলী আৰু টিৰগেল্‌ ছুইজাৰলেণ্ডত উৎপাদিত বিখ্যাত বিস্কুট৷ টিৰগেল্‌ খ্ৰীষ্টমাছ উপলক্ষে আটা আৰু মৌৰে বনোৱা এক পৰম্পৰাগত বিস্কুট৷ কিন্তু আজিকালি ট্যুৰিষ্ট মাৰ্কেটবোৰত বছৰৰ সকলো সময়তে টিৰগেল বিস্কুট পোৱা যায়৷ খীণ, কঠিন আৰু মিঠা এই বিস্কুটবিধে সকলো পৰ্যটককে লোভ লগাব পাৰে৷</p>

<p>হাস্পতাল গৈ পায়ে ৰিয়ানে দেউতাকক ঘড়ীটো দেখুৱাই আকৌ এবাৰ নাচিলে৷ সি পকেটত লৈ যোৱা চকলেটটো দেউতাক আৰু মাককো খাবলৈ দিয়া দেখি মধুৱন্তীয়ে লৰালৰিকৈ কৈ উঠিল– ‘সেইটো তুমি খোৱা ৰিয়ান৷ মাহঁতৰ কাৰণে আমি বেলেগ চকলেট আনিছোঁ৷’</p>

<p>‘একো নহয়, সেইটোও আমি ভগাই খাম৷’</p>

<p>ৰিয়ানে তাৰ সৰু সৰু হাত দুখনেৰে মধুৱন্তী, মামাক আৰু আইতাককো চকলেট দিলে৷</p>

<p>শান্তনুৰ চিটি স্কেনৰ ৰিপোৰ্ট ইতিমধ্যে আহিছে৷ ইণ্টাৰনেল ইনজুৰী নাই৷ গতিকে চিন্তা কৰিব লগাও একো নাই৷ তেওঁ নিজে সেইখন হাস্পতালৰ ডাক্তৰ৷ অলপ পৰিচৰ্যাৰ মাজত থাকক বুলিয়ে হাস্পতাল কতৃৰ্পক্ষই তেওঁক দুদিনমানৰ কাৰণে ৰাখি থোৱাৰ সিদ্ধান্ত লৈছে৷</p>

<p>‘মধুৱন্তী–’ শান্তনু শৰ্মাই সুৰ এটা ধৰি মধুৱন্তীক সম্বোধন কৰিলে৷</p>

<p>‘হয় ভিনদেউ–’</p>

<p>‘এতিয়ালৈকেতো একো অসুবিধা পোৱা নাই?’</p>

<p>মধুৱন্তীয়ে ভিনীয়েকৰ মুখলৈ চালে, মানুহজনে কি জানিব খুজিছে তাই ঠিক ধৰিব পৰা নাই৷ তাই এবাৰ বায়েকৰ ফালেও চালে, বায়েকৰ মুখত এটা নুফুটা হাঁহি; হাঁহিটো চকুলৈকে বিয়পি পৰিছে৷</p>

<p>তাইক সহজ কৰি দি শান্তনু শৰ্মাই কৈ উঠিল– ‘ময়ূখে তোমাক ঠিকে চোৱা-চিতা কৰিব পাৰিছে নে নাই তাকে সুধিছোঁ৷’</p>

<p>তাই ময়ূখলৈ চালে, সি তাইলৈকে চাই আছে৷ সিও বায়েকৰ দৰেই হাঁহি থকাকে দেখা পালে তাই৷</p>

<p>তাই একো নকৈ শান্তনু শৰ্মালৈ চাই হাঁহিলে আৰু হঠাৎ মনত পৰাৰ দৰে বেগৰ পৰা লৰালৰিকৈ তেওঁৰ বাবে অনা ঘড়ীটো আৰু চকলেট এটা তুলি দিলে৷ ৰিয়ান জঁপিয়াই দেউতাকৰ ওচৰ পালেগৈ– ‘চাওঁ দেতা, তোমাৰ ঘড়ীটো চাওঁ৷’ মধুৱন্তীয়ে বেগৰ পৰা বায়েক মেঘনাৰ কাৰণে অনা ঘড়ীটো আৰু চকলেট এটা উলিয়াই দিলে৷ ‘কিয়নো ইমানবোৰ খৰচ কৰিব লাগে তোমোলোকে?’ মেঘনাই আব্দাৰেৰে আপত্তি কৰিলে৷ মধুৱন্তীয়ে কিবা কোৱাৰ আগেয়েই ময়ূখে কৈ উঠিল– ‘সেইটো বাৰু হ’ব সোণজনী, ঘড়ীটো ভাল লাগিছে নে নাই সেইটো ক৷’ ঘড়ীটো আলফুলে চুই থাকি মেঘনাই কৈ উঠিল– ‘ইমান ধুনীয়া–’ ময়ূখে তাইক ক’লে যে মধুৱন্তীয়ে এই ঘড়ীটো ল’বলৈকে আটাইতকৈ বেছি সময় লগাইছিল৷ বহুতৰ মাজৰ পৰা চাই চাই এইটো পছন্দ কৰিছিল৷ মেঘনাই মধুৱন্তীৰ গালখনত চুই হাতখন নিজৰ মুখলৈ নি চুমা এটা খালে আৰু তাইক বিশেষভাৱে ধন্যবাদ জনালে৷ শান্তনুৱেও দুয়োকে শলাগি ‘থেংক ইউ’ ক’লে৷ ৰিয়ানে ইতিমধ্যে দেউতাকৰ ঘড়ীটো এৰি মাকৰ ঘড়ীটো চোৱাত লাগিছে৷</p>

<p>দুপৰীয়া হ’বৰ হৈছিল৷ ময়ূখহঁত যাবলৈ উঠিছিল৷ মেঘনাই আপত্তি কৰি উঠিল– ‘ৰ ৰ, ক’লৈ যাৱ৷ ব’ল আমাৰ ঘৰলৈ৷ ভাত ৰান্ধোগৈ৷ খাই-বৈ যাবি৷’</p>

<p>‘এক্সিডেণ্টৰ পাৰ্টি নেকি?’ ময়ূখে সুধিলে৷</p>

<p>‘ইয়াকে কয়– কষ্টৰ ফল সদায় মিঠা৷ সাত-আঠ দিন কষ্ট কৰি আহিছা, তাৰ ফল পাইছা৷ এক্সিডেণ্টৰ লগত এইসাঁজ ভাতৰ একো সম্পৰ্ক নাই৷’ শান্তনু শৰ্মাই ক’লে৷ মধুৱন্তীৰ মুখখন ৰঙা-চিঙা পৰি গৈছে৷ ময়ূখে বায়েকলৈ চাই কিবা এটা ক’ব খুজিছিল, তাই লৰালৰিকৈ বায়েকৰ কতৃৰ্ত্বৰে ক’লে–</p>

<p>‘মধুৱন্তীহঁতৰ ঘৰলৈ আবেলি যাবি যা৷ ৰাতিৰ ভাতসাঁজ একেলগে খাই আহিব পৰাকৈ৷’</p>

<p>‘তালৈ আবেলিকেই যোৱাৰ কথা৷’ ময়ূখে স্পষ্ট কৰিলে– ‘অন্য দুটামান সৰু-সুৰা কামহে আছিল৷’</p>

<p>ময়ূখৰ কথা নৰজিল৷ সিহঁতক পদূলিত নমাই দিবৰ সময়ত মধুৱন্তীৰ হাতখনত ধৰি মেঘনাই এৰি নিদিলে৷ মাকেও ক’লে– ‘এতিয়া গৈ ঘৰত বনোৱাতকৈ ইয়াতে একেলগে এমুঠি ৰান্ধি-বাঢ়ি খাই যোৱা৷’</p>

<p>খোৱা-বোৱা হোৱাৰ পাছতো সিহঁত তাৰ পৰা ওলাব নোৱাৰিলে৷ এইবাৰ ৰিয়ানে এৰি নিদিয়া হ’ল৷ আগৰ দৰে ৰিয়ান মামাকৰ লগত লাগি থকা নাই, সি কইনা মামীয়েকক পাইছে৷ বিছনাত শুই শুই মধুৱন্তীয়ে তাক ছুইজাৰলেণ্ডৰ কাহিনী ক’ব লগা হৈছে৷ তাইৰ ঠাইত ময়ূখ হোৱা হ’লে কিমান যে প্ৰশ্নৰ উত্তৰ দিব লগা হ’লহেঁতেন৷</p>

<p>সিহঁত সন্ধিয়াৰ আগে আগে যাবলৈ বুলি ওলাইছিল৷ মেঘনাই গাড়ীলৈকে আগবঢ়াই দি ময়ূখক ক’লে– ‘এইকেইদিন মা ইয়াতে থাকক দে৷ তহঁতে নিজৰ মতে থাকিব পাৰিবি৷’ কৈয়ে তাই মধুৱন্তীলৈ চালে আৰু কথাটোত জড়িত কৰি কৈ উঠিল– ‘অসুবিধা পাবা নেকি তুমি?’ মধুৱন্তী বিমোৰত পৰিল৷ হা–না দুয়োটা উত্তৰতে অসুবিধা আছিল, তাই কি বুলি ক’ব ঠিক ধৰিব নোৱাৰিলে৷ ময়ূখে ক’লে– ‘কিবা অসুবিধা পালে ক’ম দে৷’</p>

<p>মধুৱন্তীহঁতৰ ঘৰ পাবলৈ তেতিয়াও অলপ দূৰ আছিল৷ লাহে লাহে গাড়ীবোৰৰ গতি মন্থৰ হৈ আহিছিল, হৈ হৈ গাড়ীবোৰ ৰৈ গৈছিল৷ দীৰ্ঘদিনৰ পাছত ময়ূখ আকৌ তাৰ অভ্যস্ত অথচ বিৰক্তিকৰ জীৱনযাত্ৰালৈ উভতি আহিছে৷ তাৰ আগফালে-পিছফালে আৰম্ভ হৈ গৈছে পেঁ-পেঁ পিঁত-পিঁত যান্ত্ৰিক কষ্টধ্বনি৷ সি খিৰিকীৰে মুখখন উলিয়াই চাবলৈ চেষ্টা কৰিছে ক’ত কি ঘটিত হৈছে আৰু বিৰক্তিৰে মুখখন সুমুৱাই খিৰিকীখন বন্ধ কৰি দিছে আৰু কৈ উঠিছে– ‘গৰম আছেহে৷’ ছুইজাৰলেণ্ডৰ পৰা অহাৰ পাছত এনেয়েও তাৰ গৰম গৰম লাগি থকা হৈছে৷ ‘এই আৰম্ভ হৈ গ’ল আৰু– নাটক৷ অফিচৰ পৰা ওলাই সেই একেই ঘেঁ ঘেঁ পেঁ পেঁ, গৰম– ঘাম– পুলিচৰ মুখ আৰু হুইচেলৰ কৰ্কশ মাত, অধৈৰ্য গাড়ী চালকৰ অৰ্থহীন হৰ্ণ–’ মধুৱন্তীয়ে একো মতা নাই, তালৈকে চাই আছে৷ গাড়ীবোৰ এদোপ এদোপকৈ আগবাঢ়িছে৷ বিপৰীত দিশৰ পৰা পুলিচৰ গাড়ী এখন চাইৰেণ বজাই লাহে লাহে আগবাঢ়ি গৈছে৷ সিহঁতে দেখিছে এটা সমদল আগবাঢ়ি আহিছে৷ সকলোৰে হাতে হাতে মমবাতি৷ এনেকৈ কোনোবাই মমবাতি জ্বলাই সমদল কৰি অহা দেখিলেই তাইৰ বুকুখন কঁপি উঠে৷ সিহঁতৰ সন্মুখৰ গাড়ীবোৰ অলপ আগতকৈ খৰ গতিৰে আগবাঢ়িছে৷ সমদলটোৰ ফালৰ পৰা শ্লোগানৰ টুকুৰা কিছুমান ভাঁহি আহিছে৷ মধুৱন্তীয়ে কাণখন থিয় কৰি শুনিবলৈ চেষ্টা কৰিছে কিন্তু একো বুজিব নোৱাৰি৷</p>

<p>‘তোমাৰ ফালৰ খিৰিকীখন খুলি দিয়াচোন ময়ূখ–’</p>

<p>প্ৰায় সিহঁতৰ ওচৰ আহি পোৱা সমদলটোৰ পৰা ভাঁহি আহিছে– নো ম’ৰ ৰেইপ, তিস্তা হত্যাৰ বিচাৰ লাগে, নো মিন্‌ছ নো, ধৰ্ষণকাৰীক ফাঁচী দিয়ক–</p>

<p>মধুৱন্তীৰ বুকুখন বিষাই গ’ল৷ তাৰ মানে তিস্তা নামৰ সেই কণমানিজনীক সিহঁতে মাৰি পেলালে? মধুৱন্তীৰ এনেকুৱা লাগিল যেন তাইৰ বুকুখনত এইমাত্ৰ হাতেম আলিয়ে জোৰকৈ কামুৰি দিছে৷ বুকু ভেদি গোটেই বিষটো সৰ্বশৰীৰলৈ বিয়পি গৈছে৷ তাই থৰ লাগি গ’ল৷</p>

<p>‘খিৰিকীখন বন্ধ কৰি দিওঁ মাধু?’</p>

<p>‘অঁ–’</p>

<p>সমদলটো ক্ৰমে আগবাঢ়ি গৈছে, সিহঁতৰ পৰা দূৰলৈ গৈ আছে৷ তাইৰ নামি গৈ সমদলটোত যোগ দিবলৈ মন গৈছিল৷ কিন্তু ময়ূখক ক’বলৈ তাইৰ ভয় লাগিল, সমানে ভালো নালাগিল৷ সিহঁত সমদলটোৰ পৰা আঁতৰি আঁতৰি ক্ৰমে বহু দূৰ গুচি গ’ল৷</p>

<p>মধুৱন্তীহঁতৰো পৰিয়ালটো তেনেই সৰু৷ মাক-বাপেক আৰু সৰু ভায়েক মীৰ৷ সি তাইতকৈ পাঁচ বছৰেই সৰু৷ সিহঁত গৈ পোৱাৰ লগে লগে ঘৰখন উৎসৱমুখৰ হৈ পৰিল৷ মাকে লুচি ভাজি কৰিছে৷ বহুত দিনৰ মূৰত এনেকৈ লুচি-মাংস খাবলৈ পাই ময়ূখে বৰ ভাল পালে৷ চাহ খাই উঠি মধুৱন্তীয়ে বেগৰ পৰা উলিয়াই মীৰক তাৰ ঘড়ীটো আৰু চকলেট দিলে৷ ঘড়ীৰ ডিজাইনটো তাৰ পছন্দ হৈছে৷ মাক-দেউতাকৰ কাৰণেও ময়ূখে দুটা ধুনীয়া ঘড়ী লৈছিল৷ দুয়োৰে মুখ দুখন পোহৰেৰে ভৰি পৰিছে৷ ঘড়ীটো সামৰি থৈ মাকে কৈ উঠিছে– ‘এনেইনো ইমানবোৰ পইচা কিয় খৰচ কৰিছা?’</p>

<p>‘ঘড়ীটো ভাল লাগিছে নে নাই সেইটো কওক মা?’ ময়ূখে ক’লে৷</p>

<p>‘ছুইজাৰলেণ্ড ঘড়ীৰ কাৰণেই বিখ্যাত বুইছা? চিন হিচাপে জোঁৱায়েৰাই কিবা এটা আনিছে, আপত্তি কৰিছানো কেলেই হয়?’ দেউতাকে দুই কূল ৰক্ষা কৰাৰ চেষ্টাৰে কৈ উঠিল৷ ‘চাওঁ দিয়াচোন দিয়া, বিস্কুটো এখন দিয়া৷ খাই চাওঁ৷’</p>

<p>‘ভাগ্য ভাল ভিনদেউহঁত হানিমুনৰ কাৰণে আফ্ৰিকালৈ নগ’ল৷ কল্পনা কৰাচোন, তাৰ পৰা যদি চিন হিচাপে হাতী বা গড় একোটাকৈ আনিব লগা হ’লহেঁতেন, কম দিগদাৰ হ’লহেঁতেননে?’ কৈয়ে মীৰে বায়েকৰ হাতত চিকুটি দিলে৷ তাই দুখ পাই হাতখন আচাৰ মাৰি আঁতৰাই আনিলে৷ মাকে তাক পিঠিতে চাপৰ এটা মাৰিলে৷ ময়ূখে হাঁহিলে, ক’লে– ‘তেনেহ’লে তোমাৰ হানিমুনৰ ঠাই ফাইনেল কৰিলোঁ– আফ্ৰিকা৷ বাম্পাৰ অফাৰ থাকিব৷ অহা-যোৱাৰ টিকট আৰু থকা-খোৱাৰ খৰচ মই দিম৷’ মধুৱন্তীয়ে উঠি গৈ বিস্কুট কেইখনমান পিৰিচত উলিয়াই দিলে৷ বিস্কুট এখনত কামোৰ এটা মাৰি দেউতাকে ময়ূখক ক’লে– ‘তুমি যোৱাৰ টিকটটো দিলেই হ’ল৷ আহোঁতেতো সি গিফ্‌টৰ হাতীকেইটা লৈ সিহঁতৰ পিঠিত উঠিয়ে আহি থাকিব৷’</p>

<p>সীমান্তই ফোন কৰিছিল– ‘আহি পালিনে?’</p>

<p>‘পালোঁ, কিন্তু–’</p>

<p>‘কিন্তু-চিন্তু বাদ দে, আহি পাইছতো?’</p>

<p>‘অঁ–’</p>

<p>‘ঠিক আছে হ’ব৷’</p>

<p>ময়ূখে কিবা কোৱাৰ আগতেই সীমান্তই ফোনৰ সংযোগ বিচ্ছিন্ন কৰি দিলে৷ হয়তো সীমান্ত আহিব খুজিছিল৷ কথাটো বেয়া হ’ল, সি মধুৱন্তীহঁতৰ ঘৰত থকা কথাটো ক’ব লাগিছিল৷ সি ওলোটাই সীমান্তক ফোন কৰিলে৷ তাৰ ফোনটো ব্যস্ত৷ সি মীৰ আৰু দেউতাকৰ সৈতে কথা পতাত লাগিছিল৷ আধাঘণ্টামানৰ পাছত তিতিয়ে ফোন কৰিলে– ‘আমি গৈ আছোঁ৷’</p>

<p>‘আমি মানে?’ ময়ূখে আচৰিত হৈ সুধিলে৷</p>

<p>‘আমি মানে মই, সীমান্ত আৰু আমিকেইটা৷’ তিতিয়ে স্পষ্ট কৰিলে৷</p>

<p>‘কিন্তু মই ঘৰত নাই৷’</p>

<p>‘একো নাই৷ এতিয়া ঘৰলৈ আহ৷ আৰু চিন্তা কৰিব নালাগে, আমি বজাৰ-চজাৰ কৰি লৈছোঁ৷ ইমান দিন ঘৰত নাই, তোৰ ঘৰত বজাৰ-পাতি যে নাই বুজিছোঁ দে–’ তিতিয়ে কৈ গৈছে কিন্তু সি একো ক’ব পৰা নাই৷ সি সিহঁতক মানা কৰিবলৈও বেয়া পাইছে আৰু ইপিনে ইয়াৰ পৰা এনেকৈ যোৱাটোও সম্ভৱ নহয়৷</p>

<p>অগত্যা সি সঁচা কথাটোকে ক’লে– ‘এই দোস্ত, ক্ষমা কৰ ভাই৷ মই আজি মধুৱন্তীহঁতৰ ঘৰলৈ আহিছোঁ৷ ইয়াত খাই-বৈহে যাম৷’</p>

<p>তিতিয়ে হুমুনিয়াহ এটা কাঢ়িলে, ক’লে– ‘তই পূৰা সংসাৰী হৈ গ’লি বে দোস্ত৷’</p>

<p>‘একদম বেয়া নাপাবি ভাই৷’ ময়ূখে পুনৰ ক্ষমা বিচাৰিলে৷</p>

<p>‘ইমান আশা কৰিছিলোঁ৷ কিমান দিন হ’ল তোক দেখা পোৱা নাই৷’ তিতিয়ে গভীৰ দুখেৰে ক’লে৷</p>

<p>ময়ূখে খুকখুকাই হাঁহিলে৷ সি জানে এই দুখটো এটা অজুহাত মাত্ৰ৷ আচল কথাটো হ’ল, মাছে-মঙহে দকচি খানা এটা খাবলৈ পাব লাগে আৰু হানিমুনত কি কি হ’ল সেইবোৰ শুনিবলৈ লাগে৷</p>

<p>‘হ’ব দে, কাইলৈ লগ পাম৷ সোনকালে আহিবি৷ ভাত-পানী খোৱাকে৷’</p>

<p>‘দে হ’ব দে– এটা দিন ধৈৰ্য ধৰিব পাৰিম দে৷’ তিতিয়ে অধিক দুখত ক’লে৷</p>

</body>
</html>