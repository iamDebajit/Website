<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_06)</title>
</head>
<body>
    <h1>বেণী (BENEE_Episode_06)</h1>
    <h2>আদিপৰ্ব</h2>

<h3>৭</h3>

<p>বিয়া এখন পতাটো মুখৰ কথা নহয়৷ লিষ্টত লিখি লোৱা ডাঙৰ ডাঙৰ দৰকাৰী বস্তুবোৰৰ পৰা আৰম্ভ কৰি অদৰকাৰী যেন লগা ইটো-সিটো সৰু-সুৰা বস্তুলৈকে কিমান যে বজাৰ কৰিবলগীয়া থাকে৷ কিছুমান বস্তু নোগোটালেই নহয়; অদৰকাৰী বুলি ভবা বস্তুটোৱেই সময়ত আটাইতকৈ দৰকাৰী হৈ পৰে৷ তাতোকৈ দৰকাৰী কথা– মনত পেলাই পেলাই তালিকা বনোৱা আৰু সেইমতে মানুহ মতা৷ মতাৰ পাছত কোনোবা নাহিবও পাৰে, কোনোবাই হয়তো বিয়া ঠিক নৌহওঁতেই সিদ্ধান্ত লৈ পেলাইছে যে সেইখন বিয়ালৈ কোনোমতেই নাযায়– তথাপি মাতিবই লাগিব৷ নমতাৰ পৰিণাম কি হ’ব পাৰে সেইটো বিয়া পাতি পোৱা মানুহেহে জানে৷ ইয়াতকৈ কঠিন পৰ্যায় হ’ল বিয়ালৈ বুলি অহা মানুহক সন্তুষ্ট কৰিবলৈ চেষ্টা কৰা৷ কথিত আছে যে বিয়ালৈ অহা প্ৰায় প্ৰতিজন মানুহেই বিস্ফোৰকৰ দৰে৷ বিস্ফোৰকবোৰ যেনেকৈ বিস্ফোৰণ হওঁ হওঁকৈ থাকে বিয়ালৈ অহা মানুহৰ প্ৰায়বোৰেই কোনটো কথাত ক’ত কেনেকৈ বেয়া পাব পাৰি অনৱৰত তাৰে চিন্তাত থাকে৷ গতিকে সুন্দৰ আতিথ্য বোমা নিষ্ক্ৰিয় কৰিবলৈ লোৱাৰ সমানে মহত্ত্বপূৰ্ণ কাম৷ আৰু এই আটাইবোৰ কঠিন আৰু বিপজ্জনক পৰ্যায় অতিক্ৰম কৰিবলৈ দিহা-পৰামৰ্শ দিয়াৰ কাৰণে পৰিয়াল আৰু বন্ধু-বান্ধৱৰ মাজত যিমান মানুহ থাকে তাতোকৈ বেছি মানুহ থাকে দৰা আৰু কইনাক ভাগে ভাগে যৌনজ্ঞান দিবলৈ৷ কোনোদিনে চুৰকৈ চুমা এটা খাই নোপোৱাজনেও ন্যূনতম তিনিটা উপদেশ দিয়ে৷ এনেকুৱা উপদেশেৰে পূৰ্ণ হৈ পৰা কলহতে উপৰ্যুপৰি গাখীৰ ঢালি থকাৰ ফলত ভাল গাখীৰখিনিও পাৰ ভাঙি বৈ গৈ মাটিত পৰি শুহ যায়৷ দৃশ্যটো কল্পনা কৰি ময়ূখে মনৰ ভিতৰতে খুকখুকাই হাঁহিলে৷ মধুৱন্তীয়ে তেতিয়াও সাৰ পোৱা নাই৷ ৰাতি দেৰিলৈকে টোপনি অহা নাছিল, এতিয়া আহিছে৷ কুচিমুচি তাৰ বুকুৰ মাজতে শুই আছে৷ গাটো এতিয়াও চেঁচা৷ সি কাপোৰখন ভালকৈ দি আলফুলে ধৰি আছে৷ পাৰ্থই কৈছিল যে ৰাতি পুওৱাৰ আগতে অন্ততঃ তিনিটা ৰাগ গোৱা সম্পূৰ্ণ হ’ব লাগে৷ এই ৰাতি পুওৱাটো চহৰীয়া মানুহে বুজা সময়টো নহয়৷ চৰায়ে বাহ এৰি পাৰ্থিৱ জগতখনক জগাই দিয়া কোলাহলৰ সময়টোৱেই হৈছে আচল পুৱা৷ ময়ূখে দেখিলে, ইতিমধ্যে সাত বাজিছে৷ তথাপি মধুৱন্তী সাৰে থকা হ’লে ৰাগ ভৈৰৱীকে জুৰিব পৰা গ’লহেঁতেন৷ ৰাতিৰ কথাটোৰ কাৰণে তাৰ বেয়া লাগি আছে৷ ভিতৰি ভিতৰি লাজো লাগি আছে৷ সি পাৰ্থই কোৱাৰ দৰেই অন্ততঃ তিনিটা ৰাগ সম্পূৰ্ণ কৰাৰ কথা কল্পনা কৰি আছিল৷ কিন্তু ভবা কথা নহয় সিদ্ধি– সি ৰাগটো উচ্চাংগলৈ নিবলৈ লোৱাৰ সময়তে কণ্ঠত শ্লেষ্মা আহি গৈছিল আৰু বেসুৰাকৈয়ে আধাতে সামৰিছিল৷ কিন্তু তিতিয়ে কৈছিল যে ল’ৰা মানুহৰ ভাৰ্জিনিটী প্ৰমাণ কৰিবলৈ এইটোৱে একমাত্ৰ ৰাস্তা৷ প্ৰথমৰ কেইবাটাও আয়োজনত শীঘ্ৰপতন হোৱাৰ অৰ্থ হৈছে ল’ৰাৰ কোনো পূৰ্ব যৌন অভিজ্ঞতা নাই৷ প্ৰথমবাৰ ট্ৰিগাৰ টিপি কোনেও সঠিক স্থানত শ্বুট কৰিব নোৱাৰে৷ ভাল ভাল কোচ্ছৰ তত্ত্বাৱধানত প্ৰশিক্ষণ লৈয়ো বহুতেই সময়ত ঠিক জেগাত গুলী এটা লগাব নোৱাৰে৷ নহ’লে বহুতেই ৰাইফল শ্বুটিঙত অলিম্পিক জিকিব পাৰিলেহেঁতেন৷ প্ৰথমদিনাই যদি কোনোবা ল’ৰাই সফলতাৰে সংগসুখ লাভ কৰিছে তেন্তে তাৰ চৰিত্ৰক লৈ অৱশ্যেই সন্দেহ কৰা উচিত৷ ময়ূখে ভাবিলে, এই কথাটো মধুৱন্তীয়ে জনা হ’লে ভাল আছিল৷ ‘আৰু ছোৱালী মানুহক লৈ তোৰ কি খেয়াল?’ সিহঁত আটাইবোৰেই জানিব খুজিছিল৷ সিহঁতৰ ভিতৰত দীননাথ আৰু তপনৰ বাহিৰে আটাইকেইটাই বিবাহিত আছিল৷ তিতিয়ে কৈছিল যে ‘ভাৰ্জিনিটী এতিয়া এটা আউটডেটেড ধাৰণা৷ এতিয়া আৰু আগৰ দৰে মানুহে শৰীৰী ভাৰ্জিনিটীক লৈ মূৰ নঘমায়৷ ভাৰ্জিনিটী আৰু প্ৰেগ্‌নেঞ্চী, মানে বাপেক কোন– এই দুটা সত্য ছোৱালীজনীৰ বাহিৰে কোনেও জনাৰ উপায় নাই৷ কিন্তু– কিন্তু এটা গুৰুত্বপূৰ্ণ কথা আছে৷’ সিহঁত জানিবলৈ দুগুণে আগ্ৰহী হৈ উঠিছিল৷ তিতিয়ে কৈছিল যে ‘সংগমকালত ছোৱালীজনীয়ে কি এক্টিভিটী কৰে সেইটো চাই তাইৰ যৌন অভিজ্ঞতা সম্পৰ্কে অনুমান কৰিব পাৰি৷ আৰু এইটো এটা বিজ্ঞানসন্মত পদ্ধতি৷’ যেনে? সকলোৱে কথাটো বুজিবলৈ চেষ্টা কৰিছিল৷ ‘যেনে– পিস্তল দেখি ভয়-ভীত নকৰি কোনোবাই যদি ওলোটাই আনলক্‌ কৰি চিধাই ট্ৰিগাৰটোহে টিপিবলৈ যায় তেন্তে বুজি পাব লাগিব যে অলিম্পিকত নেখেলিলেও ক’ৰবাত দুই-চাৰিজাঁই গুলী ফুটাই আহিছে৷’ তিতিয়ে কথাখিনি কোৱাৰ আগেয়ে পংকজ আৰু সীমান্তই কুমেৰু আৰু সুমেৰুত ধৰি গোটেই পৃথিৱীখন জোকাৰি আছিল৷ ধাৰণা হৈছিল অলপ সময়ৰ ভিতৰতে বসুমতী ফাটি চিৰাচিৰ হ’ব৷ পংকজৰ প্ৰথমদিনা চাৰিবাৰ হৈছিল৷ তাৰ কথা শুনি সীমান্তই কৈছিল যে সিহঁতৰ মুঠ পাঁচবাৰ হৈছিল৷ তিতিৰ কথাখিনি শুনাৰ পাছত পংকজে সেমেনাসেমেনিকৈ ক’লে যে প্ৰথমদিনা সি আচলতে আন্ধাৰত বাটেই বিচাৰি পোৱা নাছিল আৰু পোহৰৰ বাট দেখাৰ আগেয়েই সি মোচৰ খাই পৰি গৈছিল৷ সীমান্ত নিজৰ কথাত অলৰ-অচৰ আছিল৷ সি কৈছিল যে ‘জন্ম হৈয়ে বাচ্ছাই পিয়াহ চুপিবলৈ জানে, এজন প্ৰাপ্তবয়স্ক পুৰুষে নিজৰ ধৰণে আকাংক্ষিত শৰীৰী ভোক গুচাব নোৱাৰিবনে? জন্তু-জানোৱাৰৰ পোৱালি এটায়ো মাকৰ গাখীৰৰ গোন্ধ লৈ লৈ ওহাৰ বিচাৰি উলিয়াই ল’ব পাৰে, মানুহে নিপাত যোৱাৰ ৰাস্তাটো বিচাৰি উলিয়াব নোৱাৰিবনে? পুৰুষ হ’ল চগা৷ কামনাৰ জুই একুৰা সন্মুখত জ্বলি থাকিলে চগাই এটা বাটকে বিচাৰি পায়৷’ পংকজ আহত হৈছিল কিন্তু সি পৰিৱেশটো বেয়া কৰিব বিচৰা নাছিল৷ সি কৈছিল– ‘স্মাৰ্ট মেন হাঁ–’</p>

<p>ময়ূখে মধুৱন্তীলৈ চালে, তাই এতিয়াও তেনেকৈয়ে শুই আছে৷ তিতিৰ কথাটো সি এবাৰ মিলাই চালে৷ মধুৱন্তীলৈ তাৰ বেয়াও লাগিল, মৰমো লাগিল৷ বেচেৰী ৰাতি ভয়তে তেনেই চেঁচা পৰি গৈছিল৷</p>

<p>সিহঁত সেইদিনা জুৰিখৰ কেইবাঠাইলৈও ফুৰিবলৈ গৈছিল৷</p>

<p>গোটেই ছুইজাৰলেণ্ডখনকে প্ৰকৃতিয়ে স্বৰ্গৰ দৰে সজাই তুলিছে৷ ৰূপকথাৰ কোনো ৰমণীৰ দৰে নিজস্ব দেহভংগীৰে আকাশ চুই থিয় দি আছে শ্বেতশুভ্ৰ আল্পছ পৰ্বত৷ দেহৰ ভাঁজে ভাঁজে অনন্ত কামনাৰ পাৰ ভাঙি অহা ধল৷ শ্ৰবণ শক্তি বিকল কৰি দিব পৰা নিৰ্জনতাৰ সংগীত, মেঘৰ লুকাভাকু, বৰফৰ কণিকাই সেই কামনাত যেন জুই জ্বলাই যায়৷ আৰু সেই আয়োজনক পৃথিৱীলৈকে ব্যাপ্ত কৰি ৰাখিবলৈ প্ৰকৃতিয়ে গঢ়ি তোলে ফুল-ফলৰ গছ, আলপাইন বনাঞ্চল, হ্ৰদ আৰু উপত্যকাৰে পৰিপূৰ্ণ এখন ৰম্যভূমি৷ যেন কোনোবা তৃষ্ণাতুৰ ঋষিবৰৰ সুশোভিত উদ্যান৷</p>

<p>ইউৰোপৰ কেন্দ্ৰস্থলত অৱস্থিত কাৰণেই সৌন্দৰ্য চিকাৰী পৰ্যটকে ছুইজাৰলেণ্ডক ইউৰোপৰ হৃৎপিণ্ড বুলি কয়৷ ছুইজাৰলেণ্ডৰ চৌদিশে ইউৰোপৰ কেইবাখনো আগশাৰীৰ দেশ তথা চহৰ অৱস্থিত৷ পূবে অষ্ট্ৰিয়া, পশ্চিমে ফ্ৰাঞ্চ, উত্তৰে জাৰ্মানী, দক্ষিণে ইটালী, উত্তৰ-পশ্চিমত লণ্ডন, দক্ষিণ-পশ্চিমত স্পেইনৰ বাৰ্চিলোনা চহৰ অৱস্থিত৷ ইয়াৰ পৰা দ্ৰুতবেগী ৰে’ল সেৱা টিজিবি ডুপ্লেক্সৰ জৰিয়তে তিনিৰ পৰা পাঁচ ঘণ্টাৰ ভিতৰতে এই দেশবোৰৰ ৰাজধানী তথা মূল চহৰসমূহত উপস্থিত হ’বগৈ পাৰি৷ এই ভৌগোলিক অৱস্থানে ছুইজাৰলেণ্ডৰ খাদ্যাভ্যাস তথা ৰন্ধন-প্ৰকৰণকো একপ্ৰকাৰে নিয়ন্ত্ৰণ কৰি পেলাইছে৷ ছুইজাৰলেণ্ডৰ ৰন্ধনশৈলী তথা বেছিভাগ খোৱা-বোৱাই ফ্ৰাঞ্চ, ইটালী আৰু জাৰ্মানীৰ খাদ্যসম্ভাৰৰ দ্বাৰা প্ৰভাৱিত৷ দেশখনৰ চৰকাৰী ভাষাও চাৰিটা৷ জাৰ্মান, ফৰাচী, ইটালী আৰু ৰোমানচ৷</p>

<p>ছুইজাৰলেণ্ডৰ মূল চহৰসমূহৰ ভিতৰত বাৰ্ণ, জুৰিখ, জেনেভা, লুগানো, ইণ্টাৰলাকেন, বাছেল, ছেণ্ট গালেন, ছেণ্ট মাৰিজ অন্যতম৷ ইয়াৰ ভিতৰত জুৰিখখনেই আটাইতকৈ ধুনীয়া বুলি জানি ময়ূখে গোটেই ভ্ৰমণ পৰিকল্পনাটো জুৰিখক কেন্দ্ৰ কৰিয়ে প্ৰস্তুত কৰিছিল৷</p>

<p>সেইদিনা গোটেই জুৰিখখন মেঘ আৰু কুঁৱলীৰ পাতল চাদৰ এখনে মেৰিয়াই ধৰি আছিল৷ সেয়া কুঁৱলী নে বৰফৰ কণিকা জানিবৰ উপায় নাছিল৷ সিহঁত দুয়ো আছিল তেনেই মৌন৷ অপাৰ বিস্ময় আৰু শিহৰণত দুয়ো বাক্‌ৰুদ্ধ হৈ গৈছিল৷ সিহঁতে আগবেলাটো কটাইছিল পুৰণি চহৰ এলেকাটোত৷ সেই স্থানত আছিল চাৰিশ বছৰৰো আগৰ ৰোমানীয় সভ্যতাৰ কিছু কীৰ্তিচিহ্ন, ঐতিহ্যবাহী স্থাপত্য আৰু পুৰণি ভাস্কৰ্য৷ গোটেই জুৰিখ চহৰখনত পঞ্চাছটাতকৈ বেছি মিউজিয়াম, এশতকৈ বেছি আৰ্ট গেলাৰী আছিল৷ সিহঁত মিউজিয়াম অৱ ফাইন আৰ্টছ চাবলৈ সোমাইছিল৷ তাৰ পৰা সিহঁত ৰীটবাৰ্গ মিউজিয়ামলৈ গৈছিল৷ এই যাদুঘৰটোত অনা-ইউৰোপীয় শিল্পকলাক বিশেষ গুৰুত্ব প্ৰদান কৰে৷ মিউজিয়ামটোত সিহঁতে চীন, ভাৰত আৰু আফ্ৰিকাৰ ভালেমান পেইণ্টিং দেখা পালে৷ সিহঁতে ওচৰতে থকা ছুইছ নেশ্যনেল মিউজিয়াম চাবলৈও সোমাইছিল৷ চহৰখনৰ মাজমজিয়াতে আছিল জুৰিখ হ্ৰদ৷ পাহাৰেৰে আৱৰা চহৰখনৰ সৌন্দৰ্য এই হ্ৰদটোৱে দুগুণে চৰাইছিল৷ সিহঁত আবেলি জুৰিখ জ্যুলজিকেল গাৰ্ডেন চাবলৈ গৈছিল৷ এলিফেণ্ট পাৰ্ক আৰু পেংগুইন পেৰেডৰ বাবে এই চিৰিয়াখানাখন প্ৰখ্যাত আছিল৷ দহ ডিগ্ৰী চেলছিয়াছতকৈ কম তাপমাত্ৰাৰ বতৰ হ’লেহে আবেলি পেংগুইন পেৰেড হয়৷ সেইদিনা বতৰ অনুকূল আছিল৷ সিহঁত গৈ পোৱাৰ পাছতে পেৰেড আৰম্ভ হৈছিল৷ প্ৰতিগৰাকী পৰ্যটকৰে এই মনোৰম দৃশ্য চোৱাৰ সৌভাগ্য নহয়, সিহঁতৰ হৈছিল৷ মধুৱন্তীতকৈ ময়ূখক বেছি সুখী দেখা গৈছিল৷ তাৰ পৰা সিহঁত গৈছিল হ্ৰদ এলেকাটোলৈ৷ আবেলিৰ পোহৰত লেইকটোৰ জলৰাশি ৰংচঙীয়া হৈ উঠিছিল৷ ময়ূখৰ বুটিং কৰাৰ মন আছিল, মধুৱন্তীয়ে পাৰত থিয় হৈ সৰু সৰু ঢৌবোৰত সলনি হোৱা ৰং চায়ে ভাল পাইছিল৷ তাৰ মাজতে সিহঁতে চকলেট বনোৱা কাৰখানা এটা চাবলৈ গৈছিল৷ তাৰ পাছত কেব্‌ল কাৰত উঠি সিহঁত সেই ওখ পাহাৰটোলৈকে গৈছিল য’ৰ পৰা গোটেই লেইক্‌ ভিউটো ধুনীয়াকৈ দেখি৷</p>

<p>ময়ূখ প্ৰেমিক হৈ উঠিছিল৷ সিহঁত সন্ধিয়া খোজকাঢ়ি ফুৰিবলৈ গৈছিল৷ বিভিন্ন কথা কৈ ময়ূখে হঁহুৱাইছিল৷ তাই খিলখিলাই হাঁহি উঠিছিল৷ সিহঁতে ক’ফী খাইছিল৷ মধুৱন্তীৰ হাতত সি বিভিন্ন ধৰণৰ, বিভিন্ন সোৱাদৰ চক্‌লেট তুলি দিছিল৷ তাই সৰু ছোৱালী এজনীৰ দৰেই তাৰ মুখতো গুঁজি দিছিল সেই চক্‌লেট৷ সিহঁতে ফুটপাথত বিক্ৰী কৰা টাটিফ্লেট কিনি খাইছিল৷ কথিত আছে যে যিবোৰ মানুহৰ চীজ বৰ প্ৰিয় তেওঁলোকে টাটিফ্লেট নোখোৱাকৈ ছুইজাৰলেণ্ডৰ পৰা উভতি অহাটো হানিমুনলৈ গৈ চুমা এটাও নোখোৱাকৈ ঘূৰি অহাৰ দৰে৷ ফৰাচী মূলৰ এই খোৱাবস্তুটো মূলতঃ ৰেব্ল’কন চীজ, আলু, এবিধ বিশেষ চৰ্বি আৰু বিলাহীৰে প্ৰস্তুত কৰা হয়৷ মধুৱন্তীয়ে সৰু-সুৰা দুই-এপদ বস্তু বজাৰ কৰিছিল৷ নিশা হোৱাৰ আগেয়ে সিহঁত গে’ষ্ট হাউছলৈ উভতি আহিছিল৷ মধুৱন্তীক সুখী যেন দেখা গৈছিল৷ তাইক দেখি ময়ূখৰো মনটো ভাল লাগিছিল৷</p>

<p>তিতিয়ে কৈছিল যে ভাল সংগীতৰ বাবে এটা ‘মাহোল’ তৈয়াৰ কৰি ল’ব লাগে৷ নহ’লে অনুষ্ঠান সেৰেকা হয়৷ ময়ূখে তাৰ কথাবোৰ বুজিবলৈ চেষ্টা কৰিছিল৷ সেইমতে সি এটা পৰিৱেশ ৰচনা কৰিবলৈ চেষ্টা কৰিছিল৷ তিতিয়ে কৈছিল যে টোকোৰা চৰাইটোৱে ধুনীয়াকৈ বাহটো সাজি তাৰ লগৰীক দেখুৱাবলৈ আনে আৰু যদি বাহটো টোকোৰাজনীৰ পছন্দ হয় তেন্তে সিহঁতে কণী পৰাৰ যোজা কৰে৷ এইটো হ’ল ইনিচিয়েটিভ৷ ল’ৰাবোৰো টোকোৰা চৰাইৰ দৰে৷ নিজে ইনিচিয়েটিভ ল’ব লাগে৷ তিতিয়ে কথাবোৰ পকাই পকাই কয়, কিন্তু ভালেই লাগে৷ সীমান্তই ভদ্ৰতা নাৰাখে৷ কথাবোৰ কিবা ধৰণে কয়৷ তিতিয়ে ইনিচিয়েটিভৰ কথা কৈ ৰৈ যোৱাৰ পাছত সীমান্তই কৈছিল যে বেছি সাহিত্য কৰি লাভ নাই৷ পোনপটীয়া কথাটো হ’ল, আল্টিমেট্‌লী পেণ্টিটো ল’ৰাটোৱেই খুলি ল’ব লাগে৷</p>

</body>
</html>