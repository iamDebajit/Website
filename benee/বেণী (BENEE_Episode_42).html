<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_42)</title>
    <link rel="stylesheet" href="/Website/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 42</h2>
    <hr>
    <h2>উদ্যোগপৰ্ব</h2>

    <h3>১৭</h3>
    
     
    
    <p>অ’ চি প্ৰদীপ শুক্লবৈদ্যই পানীগিলাছ ছোফাত বহি অথবা থিয় হৈ থাকিও সামান্য ভদ্ৰতা ৰক্ষা কৰি আৰামত খাব পাৰিলেহেঁতেন কিন্তু তাকে নকৰি হাতত থকা ষ্টিকডাল ছোফাখনৰ ঊৰ্ধ্বাংশত গুঁজি আনটো মূৰ তেওঁৰ এটা টিকাৰে হেঁচি ধৰি থাকিল যেন ষ্টিকডাল তেনেকৈ ৰাখিব পৰাটো অত্যন্ত বাহাদুৰিৰ কথা আৰু এই কলা প্ৰদৰ্শনৰ কাৰণে তেওঁৰ কেৰিয়াৰত ই ৰেকৰ্ড হিচাপে সংযোজিত হৈ গৈ থাকিব৷ গিলাছটো ট্ৰে’খনত থৈয়ে শুক্লবৈদ্যই অজিত মজুমদাৰক সুধিলে, ‘আপুনি যাদু ভাল পায়নে?’</p>
    
    <p>নিৱেদিতা তাৰ পৰা ওলাই আহিল যেন সকলো দুৰ্গতি আৰু অমংগল নাশৰ বাবে অজিত মজুমদাৰে আগবঢ়োৱা ম’হটো এইমাত্ৰ শুক্লবৈদ্যই বলি দিব আৰু এই মুহূৰ্তলৈকে থিয় হৈ থকা জীৱটোৰ ছিন্নমুণ্ড আৰু তেজৰ ধাৰটো চাই থকাটো নিৱেদিতাৰ কাৰণে সম্ভৱ নহয়৷</p>
    
    <p>মজুমদাৰে শুক্লবৈদ্যলৈকে চাই থাকিল৷ অ’ চি শুক্লবৈদ্যই এনেকুৱা এটা প্ৰশ্ন কিয় সুধিব পাৰে মজুমদাৰে অনুমান কৰিব নোৱাৰিলে৷ হাইস্কুলত পঢ়ি থকা সময়তে অজিত মজুমদাৰে এবাৰ মামাকৰ লগত যাদু চাবলৈ গৈছিল, তাৰ পাছত লগৰ লগত কেইবাবাৰো চাইছিল৷ কিন্তু সেইবোৰ পি চি সৰকাৰৰ দৰে ডাঙৰ যাদুকৰ নাছিল৷ বৰ বেছি খ্যাতি নাথাকিলেও সেইবোৰ যাদুকৰেও খুব ভাল প্ৰদৰ্শন কৰিছিল৷ ডিঙিয়েদি তৰোৱাল সুমুৱাই দিয়া, ৰুমালৰ পৰা পাৰ চৰাই উলিয়াই উৰুৱাই দিয়া, শ শ ব্লেড মুখৰ পৰা উলিয়াই দিয়া আদি যাদুবোৰ তেওঁলোকেও দেখুৱাইছিল আৰু সেইখিনি সময়ত অজিত মজুমদাৰে এই খেলবোৰক সঁচাকৈয়ে তেনেকুৱা কথা সম্ভৱ বুলি বিস্মিত হৈছিল৷ ডাঙৰ হোৱাৰ পাছত এই কলা সম্পৰ্কে মজুমদাৰ জ্ঞাত হৈছিল যদিও পি চি সৰকাৰৰ যাদু চোৱাৰ হেঁপাহটো ৰৈ গৈছিল৷ কিন্তু শুক্লবৈদ্যক এইবোৰ কথা কোৱা নাযায়৷ এটা উত্তৰৰ বাবে মজুমদাৰৰ মুখলৈ চাই ৰৈ থকা শুক্লবৈদ্যই নিজৰ কথা কৈছিল– ‘মই কিন্তু যাদুৰ পাগল আছিলোঁ৷’ টিকাৰ পৰা ষ্টিকডাল হাতলৈ আনি শুক্লবৈদ্যই এটা বিশেষ কায়দাৰে ঘূৰাই থাকি এজন স্মৃতিকাতৰ লেখকৰ উষ্মাৰে কৈ গ’ল– ‘বাহ, কি যাদু আছিল সেইবোৰ৷ লাম্বাই লাম্বাই তৰোৱালখন ডিঙিৰে সুমুৱাই দিওঁতে ভয়তে চকু মুদি দিছিলোঁ৷ টেবুলৰ ওপৰত শুৱাই লৈ ধুনীয়া গাভৰু ছোৱালীজনীক তৰোৱালেৰে কাটি দুছেও কৰিবৰ সময়ত মুখখন ঢাকি ধৰিছিলোঁ৷’ কৈয়ে শুক্লবৈদ্যই খিটখিটাই হাঁহি উঠিল৷ মজুমদাৰ বিৰক্ত হৈছিল৷ ছোৱালীজনীক তৰোৱালেৰে দুছেওকৈ কটা কথাটোত হাঁহিবলগীয়া কি আছিল মজুমদাৰে বুজি পোৱা নাছিল৷</p>
    
    <p>পৰিস্থিতিয়ে নিৰ্ধাৰণ কৰা বাজীত মজুমদাৰ থিয় হৈ আছিল এটা বৃহদাকায় সুৰংগৰ ওপৰত টানি দিয়া এডাল জৰীত উঠি৷ এই ৰছীত খোজ কাঢ়ি পাৰ পালে বাচি যাব আৰু ভৰি পিছলি পৰিলেই সুৰংগৰ অতল তলীত গৈ পৰিব য’ৰ পৰা নৰকৰ বাট আৰম্ভ হৈছে৷ মাত্ৰ কেইটামান মুহূৰ্তৰ ভিতৰতে অজিত মজুমদাৰ অথবা নিৱেদিতাৰ ভাগ্য সলনি হৈ যাব৷ এই অৱস্থাত শুক্লবৈদ্যই উলিওৱা খিটখিট হাঁহি আৰু যাদুস্মৃতিৰে কাতৰ হৈ কৈ থকা কথাবোৰ মজুমদাৰৰ শ বছৰলৈ চলিব লগা শাস্তি যেন লাগিছিল৷</p>
    
    <p>শুক্লবৈদ্যৰ সেইবোৰলৈ কোনো ভ্ৰূক্ষেপ নাছিল৷ তেওঁ একেই উৎসাহত এইবাৰ মুখখন ভুলতে কেঁহা কিবা বস্তু চোবাই পোৱা মানুহৰ দৰে কৰিলে আৰু মূৰটো জোকাৰি কৈ উঠিল– ‘বৰ মনত পৰে৷ কিন্তু নাই৷ নাই৷ এতিয়া সেই যাদু নাই৷ সেই যাদুকৰবোৰ ক’ৰবাত হেৰাই গ’ল৷ এতিয়া ঔষধত দিবলৈও যাদুকৰ নোপোৱা হ’ল৷ যাদুকৰৰ ল’ৰা-ছোৱালীবোৰেও এই বিদ্যাটো নল’লে৷’ শুক্লবৈদ্য ৰ’ল, কথাৰ সুৰ সলনি কৰিলে আৰু কৈ উঠিল– ‘যিটো বুজিছোঁ আপোনাৰ যাদুত কোনো ইণ্টাৰেষ্ট নাই, ৰাইট?’</p>
    
    <p>অজিত মজুমদাৰে সামান্য হাঁহিলে৷</p>
    
    <p>এই হাঁহিটোৰ অৰ্থ শুক্লবৈদ্যই অনুমান কৰিব নোৱাৰি এইবাৰ মজুমদাৰৰ কাষৰ ছোফাখনত বহিল আৰু সামান্য তেওঁৰ গাৰ ফালে হাওলি এক সহানুভূতিসুলভ কণ্ঠেৰে কৈ উঠিল যে– ‘আমি কি যাদুকৰ নহয়? আমিওতো এজন এজন সৰু-সুৰা সাদামাতা যাদুকৰ৷’ শুক্লবৈদ্যৰ কথাখিনি এনেকুৱা লাগিল যেন অজিত মজুমদাৰ যাদুকৰবোৰ হেৰাই যোৱাৰ দুখতহে অস্থিৰ আৰু কাতৰ হৈ আছে৷</p>
    
    <p>‘আপুনি এজন যাদুকৰ নহয়? পলিটিকেল লীডাৰবোৰ যাদুকৰ নহয়? সাংবাদিকবোৰ যাদুকৰ নহয়? আমোলা আৰু কৰ্পোৰেটাৰবোৰ?’ ইয়াৰ পাছত শুক্লবৈদ্যই এজন বুদ্ধিজীৱীৰ দৰে কণ্ঠত কাব্যিকতা মিহলাই কৈ উঠিল– ‘আচলতে প্ৰত্যেকজন মানুহেই এজন যাদুকৰ৷’ ঠিক বাক্যটো শেষ হোৱাৰ মুহূৰ্ততে শুক্লবৈদ্যৰ ফোনটো বাজি উঠিল৷ ভিতৰৰ বতাহখিনি দেহত ধৰি ৰাখিব নোৱাৰি লেওসেও হৈ থকা গাড়ীৰ চকাৰ টিউব এটা হঠাৎ পাম দিয়াৰ লগে লগে জঁপিয়াই উঠি নিজৰ আকাৰলৈ অহাৰ দৰেই মজুমদাৰৰ গাৰ ফালে হাওলি ভৰি পকাই বহিবলৈ লোৱা শুক্লবৈদ্যই বাজিবলৈ ধৰা ফোনটোৰ স্ক্ৰিণত ভাঁহি উঠা নাম্বাৰটো দেখিয়েই এনেভাৱে বহাৰ পৰা উঠিল যেন সন্মুখত কোনোবা এজন ঊৰ্ধ্বতন বিষয়াহে আহি ঘটনাক্ৰমে হাজিৰ হৈছেহি৷ মজুমদাৰে দেখিলে, শুক্লবৈদ্যই ছেল্যুট দিয়াৰ ভংগীত থিয় হৈছে আৰু সন্মুখত থিয় হৈ থকা বিষয়া এজনক দিয়া সন্মানৰ দৰেই ফোনৰ সিটো মূৰে থকা আগন্তুকৰ কথাত চিনাকি কিছুমান শব্দ উচ্চাৰণ কৰিবলৈ ধৰিছে– ছাৰ, হয় ছাৰ, য়েছ ছাৰ, হ’ব ছাৰ, হৈ যাব ছাৰ, নহয় ছাৰ–</p>
    
    <p>শুক্লবৈদ্যই শব্দবোৰ মাখল কোমল কণ্ঠেৰে উচ্চাৰণ কৰি থাকি লাহে লাহে, ক’ব নোৱৰাকৈয়ে দুৱাৰৰ বাহিৰ হ’ল আৰু গৈ গৈ বাহিৰৰ ফুলনিখনৰ ওচৰ পালেগৈ৷ মানুহজনৰ কণ্ঠস্বৰ আৰু অংগ-ভংগীত অলপ আগতে দেখাৰ দৰে দুৰ্দান্ত আৰু প্ৰতাপী যেন লগা ভাবটো সদ্যহতে নাই৷ মজুমদাৰ বহি থকা ঠাইতে লৰচৰ নোহোৱাকৈ বহি থাকিল যেন শুক্লবৈদ্যই এৰি থৈ যোৱা ষ্টিকডালে তেওঁক লৰচৰ কৰিব নোৱৰা কৰি ৰাখিছে৷ নিথৰ হৈ ছোফাখনতে পৰি থকা ষ্টিকডাল এডাল যাদুদণ্ডৰ দৰে লাগিল মজুমদাৰৰ, যাৰ বলত যাদুকৰ শুক্লবৈদ্যই হোৱাক নোহোৱা কৰিব পাৰে আৰু নোহোৱাক হোৱা৷</p>
    
    <p>বহু সময় কথা পতাৰ পাছত শুক্লবৈদ্য উভতি আহিল৷ মুখখনত অলপ আগৰ পোহৰখিনি নাই৷ বিজুলীয়াই থকা আকাশখন যেন হঠাৎ ক’লা ডাৱৰে ঘেৰি ধৰিছে৷ ছোফাখনত বহিয়ে তেওঁ মজুমদাৰলৈ চালে আৰু এক মুহূৰ্ত ৰৈ কৈ উঠিল– ‘যিয়ে এজন মানুহৰ মুখত হাঁহি বিৰিঙাব পাৰে তেৱেঁই প্ৰকৃত যাদুকৰ আৰু এজন মানুহৰ মুখৰ হাঁহিটো কাঢ়ি নিয়াৰ ক্ষমতা কেৱল এজন সুদক্ষ যাদুকৰৰহে থাকে৷’</p>
    
    <p>ঠিক যেন এনেকুৱা এটা মুহূৰ্তৰে অপেক্ষাত আছিল অজিত মজুমদাৰ৷ হয়তো শুক্লবৈদ্যইও দীৰ্ঘসময় ধৰি কৰা কাৰচাজি কামত নহা দেখি মজুমদাৰক এটা সুযোগ উলিয়াই দিছিল৷</p>
    
    <p>‘মই জানো আপুনি এজন অসাধাৰণ যাদুকৰ আৰু মোৰ মুখত আপুনি হাঁহি বিৰিঙাব পাৰিব৷’ মজুমদাৰে ক’লে৷</p>
    
    <p>‘আৰে বাপৰে, কি কয়–’ শুক্লবৈদ্যই আকৌ খিটখিটাই হাঁহি উঠিল৷</p>
    
    <p>‘মোৰ ল’ৰাটো আজি ছদিন ধৰি নাই৷ তাৰ বয়স সোতৰ বছৰ হৈছে মাত্ৰ৷’</p>
    
    <p>‘আকৌ এটা টেনছন–’ শুক্লবৈদ্যই সোঁহাতৰ বুঢ়া আঙুলিটোত গালখন থৈ তৰ্জনিত মূৰটো আঁউজাই মজুমদাৰৰ কথাটো শুনিবলৈ আগ্ৰহেৰে চাইছিল, কিন্তু কথাটো আৰম্ভ কৰাৰ লগে লগে তেওঁৰ টেনছন আৰম্ভ হ’ল আৰু তৰ্জনি আঙুলিটোৰে কপালখন মোহাৰি মোহাৰি কৈ উঠিল– ‘যাদুকৰ এজন যিমানেই ডাঙৰ আৰু সুদক্ষ নহওক তেওঁ মধুমেহৰ পৰা বাচিব নোৱাৰে৷ মোৰ সেইটোৱেই আটাইতকৈ ডাঙৰ টেনছন৷’</p>
    
    <p>‘কিন্তু এই মুহূৰ্তত মই ক’মাত থকা এজন ৰোগীৰ দৰে বাচি আছোঁ৷ আপুনি মৃত বুলি ঘোষণা নকৰালৈকেহে মই জীৱিত৷’</p>
    
    <p>‘আপুনি সঁচাকৈয়ে এজন মহান যাদুকৰ৷ আপোনাৰ হাতত শব্দও আছে, অৰ্থও আছে৷’ শুক্লবৈদ্যই এইবাৰ এটা নতুন হাঁহি হাঁহিলে৷</p>
    
    <p>অজিত মজুমদাৰৰ দৰেই নিৱেদিতাও আছিল ঘোৰ সংশয়ত৷ সৰলাৰ সৈতে পাকঘৰত আপ্যায়নৰ যোজা কৰিছিল৷ পেনখনত তেল গৰম হৈ আছিল৷ বেলি লোৱা লুচিখন তেলত দিবলৈ লৈয়ো নিৱেদিতা ৰৈ গৈছিল৷ বাট চাই আছিল অজিত মজুমদাৰে ইংগিত দিয়ালৈ৷ সময় যিমানে আগবাঢ়িছিল নিৱেদিতাৰ সিমানে ভয় লাগিছিল৷ কথাবোৰ ভবা ধৰণে হোৱা নাই নেকি? শুক্লবৈদ্যই মানি লোৱা নাই নেকি? বহুত পইছা বিচাৰিব নেকি? নে এনেকৈ পইছা লোৱা কথাটোক শুক্লবৈদ্যই পাপ বুলি গণ্য কৰিব? নে এজন কৰ্তব্যৰত আৰক্ষী বিষয়াক পইছা যচাৰ অপৰাধত অজিতক গ্ৰেপ্তাৰ কৰিব?</p>
    
    <p>আৰু ভাবিবলৈ মন নাযায়৷ বাৰে বাৰে পানী খাই নিৱেদিতাই ডিঙিটো তিয়াই লয়৷</p>
    
    <p>নিৱেদিতা চকীখনত বহিবলৈ লৈ হঠাৎ দেখিলে অজিত দুৱাৰমুখত আৰু লাহেকৈ কৈ উঠিছে– ‘চাহৰ যোগাৰ কৰা৷ তালৈকে লৈ আহিবা৷’</p>
    
    <p>নিৱেদিতাই শুক্লবৈদ্য আৰু অজিতৰ সন্মুখত গৰম গৰম ফুলা ফুলা লুচি আৰু লোকেল চিকেনৰ কাৰী পৰিৱেশন কৰিছিল৷ পৰিৱেশটো তেতিয়াতকৈ সলনি হৈছিল৷ শুক্লবৈদ্যই দীঘলকৈ এটা উশাহ টানিছিল আৰু কৈছিল– ‘আস, যিটো বুজিছোঁ আপোনাৰ হাততো যাদু আছে৷’ ভয় আৰু লাজ মিহলি হাঁহি এটা নিৱেদিতাৰ ওঁঠেৰে বাগৰি গৈছিল৷ শুক্লবৈদ্যৰ কথাৰ অৰ্থ উলিয়াবলৈ নিৱেদিতাৰ মগজুত শক্তি নাছিল৷</p>
    
    <p>‘আচলতে কি জানে–’ শুক্লবৈদ্যই এটা নতুন কথা ক’বলৈ আৰম্ভ কৰিছিল, ‘সন্মুখত থকা দৰ্শকজনেহে এজন যাদুকৰক জীয়াই ৰাখে৷ দৰ্শক অবিহনে যাদুকৰসকল তেনেই অস্তিত্বহীন৷’</p>
    
    <p>শুক্লবৈদ্যই সশব্দে লুচি চোবাইছিল, চোবোৱা শেষ কৰি টপালিছিল আৰু চিকেন কাৰীখিনি মুখত দিয়ো ‘সোলোপ’ ধৰণৰ শব্দ এটা কৰিছিল যিটো সহ্য কৰিবলৈ অজিত মজুমদাৰৰ বৰ কষ্ট হৈছিল৷</p>
    
    <p>নিৱেদিতা পুনৰ সোমাই আহিছিল আৰু সন্মুখত টী পটটো থৈ চাহ বাকিছিল, ছুগাৰ কিউবকেইটা বেলেগে প্লে’টত  থৈ কৈ উঠিছিল, ‘চাহ খাব–’</p>
    
    <p>আগেয়ে নেদেখা কিবা এটা লোভনীয় বস্তু দেখাৰ দৰে শুভ্ৰ বৰ্ণৰ বৰ্গকেইটালৈ শুক্লবৈদ্যই একেথৰে চাই আছিল৷</p>
    
    <p>‘এই বস্তুটোলৈ বৰ ভয় লাগে৷’ শুক্লবৈদ্যই পুনৰ খিটখিটাই হাঁহিছিল৷ ভয় লগা কথাটোতো ৰস থাকিব পাৰে বুলি নিৱেদিতাই ভবাই নাছিল৷ মজুমদাৰে এই হাঁহিবোৰৰ অৰ্থ বুজি পায়৷ সন্তুষ্ট হোৱাৰ পাছত এনেকুৱা মানুহবোৰে যিকোনো কথাতে ৰস পায় আৰু অজিত মজুমদাৰে এনেকুৱা পৰিস্থিতিত কেনেকৈ প্ৰতিক্ৰিয়া প্ৰকাশ কৰিব লাগে খুব ভালদৰেই জানে৷ মজুমদাৰে কিবা সোধালৈ বাট নাচাই শুক্লবৈদ্যই পুনৰ নিজেই কৈছিল, ‘ভয়ো লাগে, লোভো লাগে৷’</p>
    
    <p>এইখিনি সময়ত সোধাটো দৰকাৰ আছিল কাৰণেই মজুমদাৰে শুক্লবৈদ্যক সুধিছিল– ‘বয়সৰ জোখেৰে আপোনাক ছুগাৰে পাব নালাগিছিল দেখোন?’</p>
    
    <p>অজিত মজুমদাৰৰ প্ৰশ্নটোত শুক্লবৈদ্যই বৰ ৰস পালে৷ তেওঁ উচ্চগ্ৰামত এনেকৈ হাঁহিলে যে মজুমদাৰে সকলো পাহৰি বিস্ময়েৰে শুক্লবৈদ্যলৈকে চাই থাকিল৷ এক মুহূৰ্তৰ কাৰণে মজুমদাৰৰ এনেকুৱা লাগিল যেন কোনোবা সংগীতজ্ঞই এৰি যোৱা ‘ড্ৰামছেট’টোৰ কোনোবা এটা ড্ৰামত শুক্লবৈদ্যই এনেই কোবাই চাইছিল৷</p>
    
    <p>‘এজন অ’ চিৰ এটা নিৰ্দিষ্ট বয়সতকৈ আগেয়ে যদি ছুগাৰ হোৱা নাই তেতিয়াহ’লে বুজিব লাগিব যে তেওঁ ছিৰিয়াছলী ডিউটী কৰা নাই৷’ শুক্লবৈদ্যই পুনৰ হাঁহি উঠিছিল, হাঁহি হাঁহিয়েই বহাৰ পৰা উঠিছিল৷ মুখত ঈষৎ হাঁহি এটা লৈ মজুমদাৰে হাতযোৰ কৰিছিল আৰু প্ৰতি নমস্কাৰ জনাবলৈ শুক্লবৈদ্যই হাতত লৈ থকা বেতডাল কাষলতিৰ চেপত লৈছিল, হাতত আছিল ক’লা ৰঙৰ কেৰী বেগ এটাৰে মেৰিয়াই দিয়া টোপোলাটো৷</p>
    
    <p>‘সকলো যাদুৱেই আচলতে হাতৰ খেল৷’ শুক্লবৈদ্যই কৈ উঠিছিল– ‘হাতৰ কাৰচাজি আৰু দৰ্শকে চকুৰে মণিব নোৱৰা সৰু সৰু বস্তুবোৰেই এজন মানুহক যাদুকৰ কৰি ৰাখে৷ সেইখিনি নাথাকিলেই সকলো যাদুকৰ এজন সাধাৰণ মানুহ– এজন কমন মেন, ঠিকে কৈছোঁনে?’</p>
    
    <p>‘ঠিকেই–’ অজিত মজুমদাৰে সমৰ্থন কৰিছিল৷</p>
    
    <p>নিৱেদিতা আহি থিয় হৈছিল৷ যাবলৈ ওলোৱা শুক্লবৈদ্যই এইবাৰ নিজেই নমস্কাৰ দিছিল৷</p>
    
    <p>নিৱেদিতাই মজুমদাৰলৈ চাইছিল৷ মজুমদাৰৰ মুখৰ পৰা আন্ধাৰ ভাবটো আঁতৰিছে৷</p>
    
    <p>শুক্লবৈদ্যৰ গাড়ী সশব্দে গুচি গৈছে৷ নিৱেদিতাই কিবা সোধাৰ আগেয়েই মজুমদাৰে কৈ উঠিছে– ‘মানুহজনক ভৰসা কৰিব পাৰি বুলি তুমি ভাবানে?’</p>
    
    <p>‘কি ক’লে সেইটো আগেয়ে কোৱা?’</p>
    
    <p>‘ৰাস্তা কেনি উলিয়াব পাৰি প্ৰথমতে সেইটো ভাবিব, তাৰ পাছতহে বাকী কথা–’</p>
    
    <p>‘তুমি ভাবানে মানুহটোৱে ৰাস্তা উলিয়াই আমাক বচাব?’</p>
    <a href="/index.html">HOME</a>
</body>
</html>
