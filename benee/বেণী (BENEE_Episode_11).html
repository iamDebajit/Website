<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_11)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 11</h1>
    <hr>
    <h2>আদিপৰ্ব</h2>

<h3>১০</h3>

 

<p>বুজা-নুবুজা বয়সতেই মধুৱন্তীয়ে কষ্ট, দুখ, আঘাত– সকলো নিজতে সামৰি থ’বলৈ শিকি পেলাইছিল৷ বুকুৰ মাজতে লৈ ডাঙৰ কৰা মাকে যি কথাৰ উমানেই নাপালে সেই কথা গম পোৱাটো পুৰুষ ময়ূখ গোস্বামীৰ বাবে সম্ভৱ নাছিল৷ নিশা বিছনাত উঠিবৰ পৰত মধুৱন্তীক যি ৰূপত দেখিছিল পুৱাৰ পোহৰতো ময়ূখে সেই ৰূপতেই দেখা পাইছিল৷ মধুৱন্তীয়ে শেষ নিশা চকু-কাণ মুদি পাৰ হৈ যোৱালৈ ৰৈ থকা ধুমুহাজাক এসময়ত ক্ষান্ত হৈ গৈছিল৷ ময়ূখৰ শৰীৰেৰে বৈ অহা শৰীৰৰে ধুমুহাজাক তাইৰ বুকুৰ ভিতৰলৈ বৈ গৈছিল আৰু বৃক্ষ-বন উভালি পেলাবৰ ৰূপ ল’ব খুজিছিল৷ তাই সমস্ত শক্তিৰে বতাহৰ সেই দুৰ্দান্ত, দুৰ্মদ গতি বুকুতে সামৰি পেলাইছিল৷</p>

<p>পুৱাৰে পৰা দুয়ো ব্যস্ত হৈ গৈছিল৷ মধুৱন্তীয়ে এফালৰ পৰা বস্তু-বাহানিবোৰ চাই আনিব লগা বস্তুবোৰৰ এখন তালিকা কৰিছিল৷ ময়ূখ অকলে বজাৰলৈ যাবলৈ মন কৰা নাছিল, তাইকো লগ ধৰিছিল৷ দুয়ো ঘৰুৱা বস্তু-বাহানিৰ পৰা আৰম্ভ কৰি মাছ-মাংসলৈকে বজাৰ কৰি দুপৰীয়া ঘৰ সোমাইছিল৷ দুপৰীয়া ভাত-পানী খোৱা দেৰি হৈছিল৷ খোৱা-বোৱা শেষ কৰি ময়ূখ বিছনাত উঠিছিল, তাইকো টানিছিল, কিন্তু মধুৱন্তীৰ ৰ’বৰ বা জিৰাবৰ সময় নাছিল৷ বাচন-বৰ্তনখিনি ধোৱাৰ পাছত তাই ঘৰটো সজোৱাত লাগিছিল৷ টোপনিৰ পৰা উঠি ময়ূখ আচৰিত হৈছিল, নিজৰেই ঘৰখন তেনেই যেন অচিনাকি হৈ পৰিছিল৷</p>

<p>সন্ধিয়াৰ আগে আগে তিতি আৰু সীমান্ত আহি সোমাইছিল৷ অলপ পাছতে পংকজ, কুলপ্ৰদীপ আৰু মকবুল আহি পাইছিল৷ বিয়াৰ আগতে মধুৱন্তীয়ে আটাইকেইটাকে লগ পাইছে৷ তিতি আৰু সীমান্ত ময়ূখৰ সৈতে সিহঁতৰ ঘৰলৈকো গৈছিল৷ আটাইকেইটাই ময়ূখৰ ভাল বন্ধু৷ সন্ধিয়া প্ৰায়ে আটাইকেইটা লগ হয় আৰু দীননাথৰ ঘৰত মদ খাবলৈ যায়৷ মাক নাথাকিলে সিহঁত ময়ূখৰ ঘৰলৈকো আহে৷ দীননাথৰ ঘৰত লগ পোৱা নতুন বহুকেইজনৰ লগতে ময়ূখৰ বন্ধুত্ব আছে৷ তথাপি বন্ধু বুলি ক’লে ময়ূখে ইহঁত পাঁচটাৰ কথাকে বুজি পায়৷ সিহঁতেও তেনেকৈয়ে বুজি পায়৷ আটাইকেইটাকে এনেকৈ দেখি মধুৱন্তীয়ে আপত্তি কৰি উঠিল– ‘গোটেইকেইজন দেখোন অকলে অকলে আহিল৷ বৌহঁতকো লৈ আহিব লাগিছিল আকৌ?’ আটাইকেইটাই হাঁহিলে৷ সীমান্তই ক’লে– ‘নেক্সট টাইম৷’</p>

<p>তিতিয়ে ক’লে– ‘আগেয়ে নতুন দৰা-কইনাক মাতি লওঁ ৰ’বা৷ তাৰ পাছত আমি বুঢ়া-বুঢ়ীবিলাক আহিম৷’</p>

<p>‘বাৰু–’ মধুৱন্তীয়ে দোহাৰিলে৷</p>

<p>‘আচ্ছা–৷’ ময়ূখে সামৰিবলৈ চালে৷</p>

<p>‘ঠিক আছে আপোনালোক বহক, মই চাহ কৰোঁ৷’ মধুৱন্তীয়ে ক’লে৷</p>

<p>সিহঁত গোটেইকেইটাই ময়ূখলৈ চালে৷ ময়ূখে মধুৱন্তীলৈ চালে, তাই বহি থকাৰ পৰা থিয় হৈছে৷</p>

<p>সীমান্তই ক’লে– ‘নালাগে দিয়া, একেবাৰে ভাতকে খাম৷’</p>

<p>মধুৱন্তীয়ে ক’লে– ‘তেনেহ’লে চৰবতকে অলপ অলপ দিওঁ?’</p>

<p>‘ময়ূখে বনাই খুৱালে অলপ চৰবত খাব পাৰি৷’ কুলপ্ৰদীপে ক’লে৷</p>

<p>‘ঠিকে ঠিকে৷’ পংকজে ক’লে৷</p>

<p>মধুৱন্তীৰ পিছে পিছে ময়ূখো গ’ল– ‘ব’লা ব’লা, আমি চৰবত কৰি আনো৷’</p>

<p>চিকেনখিনি আধাভজা হোৱাৰ সময়তে সিহঁত আহি পাইছিল৷ মধুৱন্তীয়ে সিহঁতক মাত দিবলৈ বুলি যাওঁতে ছিমত দি থৈ গৈছিল, এইখিনি হ’বলৈ আৰু পোন্ধৰ মিনিটমান লাগিব৷ তাইক অকণমান ৰ’বলৈ কৈ সি সিহঁতক সুধিবলৈ গ’ল৷ ‘চৰবত নহয়, গাখীৰ চাহ আৰু মিঠাই খাওঁ তেনেহ’লে৷’ সীমান্তই ক’লে৷ কাৰো আপত্তি নাছিল, ময়ূখে ক’লে– ‘বঢ়িয়া৷’</p>

<p>‘যিমান ডাঙৰ বাৰ্থ ডে’ পাৰ্টিয়েই নহওক, প্ৰসাদ বিতৰণৰ পাছতহে অসমীয়া মানুহে কে’ক কটাটো দস্তুৰ৷ আৰু দেৰিকৈ গৈ পোৱা মানুহে প্ৰসাদৰ পাতখনত কে’ক এটুকুৰাও পাব; কিন্তু কে’কটুকুৰা আগেয়ে খোৱাটো নিয়ম নহয়, আগেয়ে বুট-মাহকেইটা খোৱাটোহে নিয়ম৷’ কুলপ্ৰদীপে ক’লে৷ আটাইকেইটাই হাঁহিলে৷</p>

<p>‘আজি দেখোন তই নতুন কথা এটা ক’লি?’ তিতিয়ে তাক জোকাবলৈ চালে৷</p>

<p>মধুৱন্তীয়ে চাহ আনিলে৷ চাহৰ সৈতে মিঠাই আৰু ছুইজাৰলেণ্ডৰ পৰা অনা বিস্কুট দিছে৷ সীমান্তই তাইক সুধিলে– ‘মধুৱন্তী, আমি কিবা সহায় কৰিব লগা হ’লে ক’বা৷’</p>

<p>‘হ’ব হ’ব, মই পাৰিম৷’ তাই বিনয়েৰে ক’লে৷</p>

<p>‘আদা-নহৰু গুচোৱা কামো নাইনে? লৈ আনা, চাহ খাই খাই তাকে কৰি থাকোঁ৷’ তিতিয়ে ক’লে৷</p>

<p>মধুৱন্তীয়ে কিবা এটা ক’বলৈ মুখ মেলিছিল, ময়ূখে তাৰ আগেয়েই কৈ উঠিল– ‘যোৱা যোৱা, এই মৰ কামোৰকেইটাৰ কথা শুনিব নালাগে৷ তুমি পাকঘৰত লাগাগৈ, মই গৈ আছোঁ৷’</p>

<p>‘ঠিক আছে তেনেহ’লে, ভাত হোৱালৈকে কৰি থাকিবলৈ অন্য কিবা এটা কামকে দে৷’ তিতিয়ে এইবাৰ ময়ূখক লক্ষ্য কৰি ল’লে৷</p>

<p>‘আৰে ৰ–না অকণমান, চাহখিনি খোৱা হয় মানে চিকেনখিনি ফ্ৰাই হৈ যাব৷ তাৰ পাছত আৰু তই এনেয়ে থাকিব নালাগে৷’ ময়ূখে ক’লে৷</p>

<p>‘আৰম্ভণি দেৰি মানে লৰালৰি৷ লৰালৰি মানে তহঁতৰে লোকচান৷ সময়ৰ অভাৱত কিমান যে দৰকাৰী কথা নোকোৱাকৈ ৰৈ যায়৷ এনেকৈয়ে কত কথা তহঁতক নোকোৱাকৈয়ে বুকুতে হেৰাই গৈছে৷’ নাটকীয়ভাৱে তিতিয়ে ক’লে৷</p>

<p>‘মূল্যৱান কথাবোৰ এনেকৈ বুকুতে হেৰাই যাবলৈ নিদিবি অ’ দোস্ত, ভাল দিন-বাৰ চাই কোনোবাদিনা একেলগে কৈ পেলাবি৷’ কুলপ্ৰদীপে ক’লে৷</p>

<p>‘বাপৰে, অলপ সময় মনে মনে থাকিব নোৱাৰনে?’ মকবুলে ক’লে৷</p>

<p>‘মনে মনে থাকিবলৈ তহঁত দুটা আছ নহয়, হ’ব– যথেষ্ট৷’ কুলপ্ৰদীপে ক’লে৷</p>

<p>‘মিউজিক অৱ ছাইলেঞ্চ– নীৰৱতাৰ সংগীত শুনিবলৈও কেতিয়াবা চেষ্টা কৰিবিচোন৷’ মকবুলে বিৰক্তিৰে ক’লে৷</p>

<p>‘মনে মনে থকাটো মিউজিক অৱ ছাইলেঞ্চ নহয় দোস্ত, এই যে মৌনতা ভংগ কৰি এটা সংগীতময় পৰিৱেশ ৰচনা কৰি পেলালি এইটোহে আচলতে মিউজিক অৱ ছাইলেঞ্চ– বুজি পালি?’ তিতিয়ে মকবুলক জব্দ কৰিবলৈ চালে৷ ইতিমধ্যে সাপ-নেউলৰ দৰে অনৱৰতে লাগি থকা তিতি আৰু কুলপ্ৰদীপ মকবুলৰ বিপৰীতে থিয় হৈ গৈছে৷ মকবুলে আৰু কথা আগ নবঢ়ালে৷</p>

<p>ইতিমধ্যে সিহঁতৰ আতিথ্যৰ বাবে সকলো যোগাৰ সম্পূৰ্ণ হৈ গৈছে৷ সিহঁতক ওপৰৰ গে’ষ্ট ৰূমটোলৈকে মাতিলে৷ তাত সিহঁতে মুকলিমূৰীয়াকৈ কথা পাতিব পাৰিব৷ ইয়াত যিকোনো মুহূৰ্ততে মধুৱন্তীৰ প্ৰৱেশৰ সম্ভাৱনা থাকিব৷</p>

<p>প্ৰথমটো চিপ মাৰিয়ে সীমান্তই আৰম্ভ কৰিলে– ‘দে ময়ূখ, এতিয়া মুখ খোল৷’</p>

<p>যেন এটা দুৰ্ধৰ্ষ অপৰাধীক জেৰা কৰি থকা এজন আৰক্ষী বিষয়াই যাৱতীয় সকলো প্ৰমাণ হাতত লৈ সদম্ভে কৈ উঠিছে– দে, এতিয়া মুখ খোল৷</p>

<p>‘নহ’লে কেনেকৈ মুখ খোলাব লাগে আমি জানো৷’ কুলপ্ৰদীপ ভাগৱতী যেন কাষতে দীঘল লাখুটি এডাল লৈ ৰৈ থকা কনিষ্টবলটোহে৷ ময়ূখে আটাইকেইটাৰে মুখকেইখন এবাৰ চালে৷ তিতিৰ বাহিৰে বাকী আটাইকেইটাৰে দৃষ্টি তাৰ ওপৰত৷ সি কি ক’ব তালৈকে উৎকণ্ঠাৰে বাট চাই আছে৷ তিতিয়ে হাড় থকা মাংস এটুকুৰা বিচাৰিছে, কথা শুনি থকাৰ সময়ত কামুৰি থাকিবলৈ ভাল লাগে৷</p>

<p>‘চিকেন কেনে পাইছ?’ ময়ূখে সুধিলে৷</p>

<p>‘মধুৱন্তীয়েহে বনাইছে– সেইটো তাইক ক’ম৷ তই তোৰ কথা ক৷’ সীমান্তই জোৰ দিলে৷</p>

<p>‘তাই বনালেও– মই গৃহস্থ হিচাপে জানিব খুজিছোঁ৷’ ময়ূখেও তাৰ কথাতে লাগি ধৰিলে৷</p>

<p>‘ভাল হৈছে৷ কিন্তু তই আচল কথালৈ আহ৷’ কুলপ্ৰদীপেও জোৰ দিলে৷</p>

<p>ময়ূখৰ মুখত এটা দুষ্ট হাঁহি৷ সিহঁতে শুনিবলৈ আগ্ৰহ কৰি থকা কথাটো সি মুখৰ পৰা ওলাবলৈ নিদিয়াকৈ ৰাখি থাকি এটা অদ্ভুত তৃপ্তি পাইছে৷ সি ধোঁৱাই খোৱা মানুহবোৰৰ কাৰণে জুইত কেইটামান শুকান জলকীয়া দিবলৈ ইচ্ছা কৰিলে আৰু সুধিলে– ‘চাহৰ লগত দিয়া বিস্কুটকেইটা খাই কেনেকুৱা পালি?’ ছয় মাৰিব বুলি খাটাং হৈ উৎকণ্ঠাৰে ওপৰৰ পৰা তললৈ সৰি পৰা ক্ৰিকেট বলটো চাই থকা দৰ্শকে হঠাৎ যেন বলটো শত্ৰু দলৰ খেলুৱৈৰ কৌশলী হাতৰ মাজত আৱিষ্কাৰ কৰি পেলালে, তেনে এক মুখভংগীৰে আটাইকেইটাই ময়ূখৰ পৰা দৃষ্টি আঁতৰাই নিলে৷ সি সিহঁতৰ আগত কাম্বলী আৰু টিৰগেল্‌ বিস্কুটৰ বিশেষত্ব ব্যাখ্যা কৰিলে৷ তাৰ কথা শুনি সিহঁতে এক অদ্ভুত মুখভংগী কৰিলে যেন চিনেমা চাবলৈ ওলোৱা নাতি-নাতিনীহঁতৰ আগত ককাকে তেওঁলোকে সিহঁতৰ বয়সত কি কৰিছিল সেই বিষয়েহে ক’বলৈ লৈছে৷</p>

<p>‘গাঁতত থকা সাপক মূৰত ধৰি টানি আনিব নোৱাৰিলে এনেই মুখত টুকুৰিয়াই থাকিব নাপায়৷ তেনে কৰিলে সি অধিক ভিতৰলৈ সোমাই যোৱাৰহে সম্ভাৱনা থাকে৷ ক’ব নোখোজা কথাবোৰো গাঁতত থকা সাপৰ নিচিনা৷’ তিতিয়ে ক’লে৷ ময়ূখে তালৈ এবাৰ চালে৷ তিতিৰ কথাৰ পাক ধৰিবলৈ টান, সি পাকটো বুজিবলৈ তাৰ মুখখন পঢ়ি চাব খুজিলে৷ তালৈ চোৱা দেখি তিতিয়ে ময়ূখক ক’লে যে– ইহঁতৰ ধৈৰ্যশক্তি একেবাৰে কমি গৈছে৷ কথা শুনিবলৈ মানুহে অন্ততঃ দ্বিতীয় পেগটোলৈকে অপেক্ষা কৰা দৰকাৰ৷ সাপ যিমান দ গাঁতলৈকে সোমাই নাযাওক কিয়, সিতো আৰু পাতাললোকলৈ যাব নোৱাৰে– শেষ-মেষ বাহিৰলৈকে ওলাই আহিব লাগিব৷ নে কি?</p>

<p>আটায়ে প্ৰথম পেগটো শেষ কৰিবলৈ চাইছিল৷ ময়ূখ পাকঘৰলৈ গৈছিল৷ তাইক কিবা সহায় কৰি দিব নেকি সুধিছিল৷ ৰন্ধা-বঢ়াৰ কাম প্ৰায় চমু চাপিছিল৷ ছালাডখন বনাবলৈ বাকী আছিল৷ ভাতকেইটা ন বজাত বহাই দিলেও হ’ব৷ তেতিয়ালৈকে তাই অকণমান জিৰণি ল’ব পাৰিব– ময়ূখে তাইক কৈছিল৷ মধুৱন্তীয়ে আলুৰ পকোৰা বনাইছিল, ময়ূখে সিহঁতৰ আগত আনি গৰমে গৰমে তুলি ধৰিছিল৷</p>

<p>আড্ডা লাহে লাহে জমি উঠিছিল৷ আনদিনাৰ দৰেই তিতিয়েই কথা ক’বলৈ আৰম্ভ কৰিছিল৷ কুলপ্ৰদীপৰ বাহিৰে বাকীকেইটা স্বভাৱগতভাৱেই প্ৰথমটো পেগ শেষ কৰাৰ পাছত প্ৰায় নিশ্চুপ হৈ গৈছিল৷ কুলপ্ৰদীপ ভাগৱতীৰ মতে প্ৰতিজন ব্ৰাহ্মণ পুৰুষেই জন্মগতভাৱে ব্ৰহ্মত্ব লাভ কৰে৷ তেওঁলোকৰ মন-মগজু অনৱৰতে ব্ৰহ্মজ্ঞানেৰে পূৰ্ণ হৈ থাকে৷ কিছুমানে সেই জ্ঞান সৃষ্টি বৰ্তাই ৰাখিবলৈ বিষ্ণুৰ নিৰ্দেশক্ৰমে দহোজনক বিলাই দিয়ে, কিছুমানে নিদিয়ে– কাৰণ এই চৰাচৰ পৃথিৱীত সকলো লোক জ্ঞানী হৈ উঠিলে প্ৰলয় হ’ব আৰু সেইটো নহ’বলৈ মহেশ্বৰৰ আদেশ অনুযায়ী কিছুমান ব্ৰাহ্মণ মনে মনে থকাটোও জৰুৰী৷ তিতি আৰু তাৰ মাজত পাৰ্থক্য এয়ে যে সি ভগৱান মহেশ্বৰৰ নিৰ্দেশ পালন কৰিবলৈ চেষ্টা কৰি আহিছে আৰু তিতিয়ে বিষ্ণুৰ নিৰ্দেশক্ৰমে তাৰ ব্ৰহ্মজ্ঞান সমাজলৈ বিয়পাই দিছে৷ কিন্তু সীমান্তহঁতে ভাবে, তিতি মনে মনে থাকি বেয়া পোৱা মানুহ, সি কথা কৈ আনৰ মনোযোগ আকৰ্ষণ কৰিবলৈ ভাল পায়৷ পংকজৰ মতে কিছুমান শিক্ষকতা কৰা মানুহৰ এইটো এটা পাৰ্শ্ব প্ৰতিক্ৰিয়া৷ সন্মুখত কথা শুনিবলৈ মানুহ পালে তেওঁলোকক আৰু অন্য একোকে নালাগে৷ মকবুলৰ মতে, পৃথিৱীখন ধুনীয়া হৈ থাকিবলৈ সকলো ধৰণৰ মানুহ লাগে৷ নহ’লে তেনেই বিৰক্তিকৰ হৈ পৰিব৷ বেয়াবোৰৰ দৰেই অতি ভাল লগাবোৰো কেতিয়াবা বৰ বিৰক্তিকৰ হয়৷ কথকী মানুহবোৰ যিমান বিৰক্তিকৰ, মুখৰ পৰা কথা সৰি নপৰা মানুহবোৰো তাতকৈ কম নহয়৷</p>

<p>তিতিয়ে কৈছিল–</p>

<p>‘মই কলেজত পঢ়ি থকাৰ সময়ত এটা বাতৰি পঢ়িছিলোঁ৷ বিয়াৰ কেইদিনমান পাছতে ছোৱালীজনী মাকৰ ঘৰলৈ গৈছিল আৰু তাৰ এদিন পাছতে আত্মহত্যা কৰিছিল৷ সকলো মানুহ আচৰিত হৈছিল৷ কিছুমান মানুহে দৰাঘৰৰ মানুহলৈ অভিযোগৰ আঙুলি টোঁৱাইছিল, কিছুমানে ল’ৰাটোলৈ৷ কিন্তু খবৰ শুনাৰ লগে লগে গৈ উপস্থিত হোৱা ল’ৰাটোৰ অৱস্থা দেখি মানুহে সকলো অভিযোগ উৰুৱাই দিছিল৷ পুলিচৰ তদন্ততো ল’ৰা বা পৰিয়ালৰ বিষয়ে কাৰো একো অভিযোগ সন্মুখলৈ অহা নাছিল৷ বাতৰিটো পঢ়ি ময়ো আচৰিত হৈছিলোঁ৷ জানিবলৈ অত্যন্ত আগ্ৰহ হৈছিল৷ সেইখিনি সময়ত, যৌৱনৰ উত্তেজনাৰে, যিটো মোৰ দৰে ল’ৰাবোৰৰ সাধাৰণতে হয়– এজন ডিটেক্টিভ হৈ গোটেই ঘটনাটো তদন্ত কৰিবলৈ মন গৈছিল৷ সেইখিনি সময়ত এনেকুৱাও লাগিছিল যে, ছোৱালীজনীয়ে যদি মোৰ আগত দুখৰ কথাবোৰ ক’লেহিহেঁতেন, মই তাইক হেলাৰঙে নিজৰ কৰি ৰাখিলোঁহেঁতেন, খুব মৰম কৰি ৰাখিলোঁহেঁতেন৷’</p>

<p>‘তাৰ পাছত কি হ’ল?’ সীমান্তই সুধিছিল৷</p>

<p>‘ঘটনাটোৰ বিষয়ে আৰু কোনো খবৰ পোৱা নগ’ল৷ বহু দিনলৈ মই বাতৰি কাকতবোৰত ছোৱালীজনীৰ আত্মহত্যাৰ ৰহস্যৰ খবৰ কিবা ওলায় নেকি বুলি পাতপাতকৈ চাইছিলোঁ৷ বিগত সময়ছোৱাত তেনেকুৱা আৰু কেইবাটাও বাতৰি পঢ়িলোঁ, কিন্তু কোনোদিনে সেই আত্মহত্যাবোৰৰ ৰহস্য উদ্‌ঘাটন হোৱাৰ খবৰ পঢ়িবলৈ নাপালোঁ৷ কেৱল নকইনা বা নৱপৰিণীতাই আত্মহত্যা কৰা খবৰেই নহয়, বিয়াৰ ঠিক পাছতে ল’ৰাই আত্মহত্যা কৰাৰ ঘটনাও পঢ়িছোঁ৷ কেতিয়াবা দৰা-কইনাই বিয়াৰ পাছতে দুয়ো একেলগে আত্মহত্যা কৰাৰ বাতৰিও পঢ়িছোঁ৷ কোনোটো আত্মহত্যাৰ ঘটনাৰে আজিলৈকে ৰহস্য উদ্‌ঘাটন হোৱা বুলি খবৰ নাপালোঁ৷’</p>

<p>তিতিৰ কথাখিনিয়ে সিহঁত আটাইকেইটাকে ভবাই তুলিছিল৷ সিহঁত প্ৰত্যেকেই পঢ়িছিল তেনেকুৱা কিছুমান বাতৰি৷ তিতিৰ কথা শুনাৰ সমানে সিহঁতে মনত পেলাবলৈ চেষ্টা কৰিছিল সেই ঘটনাবোৰৰ বিষয়ে পাছলৈ কিবা জনা গৈছিল নেকি৷ নাই৷ তিতিয়ে কোৱাৰ দৰেই সেই বাতৰিবোৰ সঁচাকৈয়ে ৰহস্য হৈয়ে থাকি গৈছিল৷ সিহঁত আটাইৰে কৌতূহল উপজিছিল আৰু তিতিয়ে কথাখিনি সম্পূৰ্ণ কৰালৈ আগ্ৰহেৰে বাট চাইছিল৷</p>

</body>
</html>