<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_04)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 04</h2>
    <hr>
    <h2>আদিপৰ্ব</h2>

    <h3>৫</h3>
    
    <p>দুপৰীয়া সময়ত সিহঁতৰ ফ্লাইট সলনি হৈছিল৷ আৰম্ভ হৈছিল ছুইজাৰলেণ্ড অভিমুখী উৰণ৷</p>
    
    <p>ফ্লাইট উৰিছিল এক লক্ষ্যস্থান অভিমুখে৷ কিন্তু তাত বহি থকা মানুহবোৰৰ মনবোৰ যেনি-তেনি উৰিবলৈ লৈছিল৷ ময়ূখ গৈ পাইছিল ছুইজাৰলেণ্ডৰ জুৰিখত প্ৰথম দুদিনৰ কাৰণে বুক কৰি ৰখা গে’ষ্ট হাউছ৷ গৈ পোৱাৰ পাছত কৰিব লগা কামবোৰ, ৰূপায়ণ কৰিব লগা দায়িত্ববোৰ মনৰ ভিতৰতে আকৌ এবাৰ আওৰাই– এটা দীৰ্ঘকল্পিত সপোনক সাকাৰ কৰিবলৈ, স্বপ্নময় হেঁপাহৰ সেই ৰাতিটোৰ প্ৰতিটো দুৰ্মূল্য মুহূৰ্ত প্ৰাণভৰি উপভোগ কৰাৰ কল্পনাৰে ময়ূখ নিজৰ ভিতৰতে নিজে উচ্ছ্বসিত আৰু উত্তেজিত হৈ আছিল৷ ইয়াৰ মাজতে একোবাৰ উভতি গৈ উপস্থিত হৈছিল মধুৱন্তীক লগ পোৱাৰ সেই প্ৰথম দিনটোৰ মূল্যৱান পল-অনুপলৰ সেই মুহূৰ্তবোৰত৷</p>
    
    <p>সেই মৰমেৰেই সি তাইৰ হাতখন আলফুলে তুলি লৈছিল৷</p>
    
    <p>কিন্তু মধুৱন্তী তাত নাছিল৷</p>
    
    <p>মধুৱন্তী আছিল তিস্তা চৌধুৰীৰ সৈতে৷</p>
    
    <p>চকু দুটা জপাই দিলেই ভাঁহি আহিছে এখন কণমানি মৰমলগা মুখ৷ চকু দুটা মেলি দিলেও সেইখন মুখকে দেখিছে তাই৷ তিস্তা চৌধুৰীৰ মুখখন তাইৰ সৈতে দেখোন প্ৰায় একে, মধুৱন্তীৰ তেনেকুৱা লাগিছে৷ তাই সাত বছৰ বয়সত দেখিবলৈ ঠিক তিস্তাৰ দৰেই আছিল৷ স্তম্ভিত হৈ যায় তাই, জীৱন সম্পৰ্কে কি কথা বুজি পাব পাৰে এজনী সাত বছৰীয়া ছোৱালীয়ে?</p>
    
    <p>এই এটা সপ্তাহৰ ভিতৰতে ৰাজ্যখনত এইটো তৃতীয়টো ঘটনা৷</p>
    
    <p>এগৰাকী দশম শ্ৰেণীৰ ছাত্ৰীৰ মৃতদেহ উদ্ধাৰ হৈছিল চহৰ সংলগ্ন এখন নদীৰ পাৰৰ জাৰণিত৷ পুৱা মুকলি ফুৰিবলৈ যোৱা চুবুৰীৰে মহিলা এগৰাকীয়ে প্ৰথম দেখিছিল৷ সাধাৰণতে সেইখিনি মানুহে শৌচ কৰা, গা ধোৱা কাম নৈৰ পাৰতে কৰে৷ আৰতি নামৰ এই ছোৱালীজনীয়েও সেইদিনা পাকঘৰৰ কাৰণে পানী একলহ আনিবলৈ, একেলগে গা-পা ধুই আজৰি হৈ আহিবলৈ বুলিয়ে নৈৰ পাৰলৈ ওলাই গৈছিল৷ কিন্তু তাই আৰু উলটি নাহিল৷ পুলিচ সূত্ৰই জনোৱা মতে ছোৱালীজনীক প্ৰথমে ধৰ্ষণ কৰি তাৰ পাছত হত্যা কৰা হৈছে৷ এই ঘটনাত মাত্ৰ এটা ছিমেন ছেম্পলহে ধৰা পৰিছে৷ বাতৰিটোত প্ৰকাশ পোৱা মতে পুলিচে ঠিকমতে তদন্ত কৰা নাই৷ স্থানীয় মানুহে ধৰ্ষণকাৰী এজনতকৈ বেছি বুলি সন্দেহ কৰিছে৷ স্থানীয় লোকৰ সন্দেহ যে পুলিচে কাৰোবাক বচাবলৈকে তথ্য গাপ দিছে৷ এই বাতৰি প্ৰকাশ পোৱাৰ পাছত অপৰাধী গ্ৰেপ্তাৰ হ’ল নে নাই, স্থানীয় লোকে সন্দেহ কৰাৰ দৰে ঘটনাটোত একাধিক লোক জড়িত আছিল নেকি এই বিষয়ে কোনো কাকততে একো বাতৰি প্ৰকাশ হোৱা নাই৷</p>
    
    <p>আনটো ঘটনা আছিল ওচৰৰে সৰু চহৰ এখনৰ৷ বিনিতা নামৰ এই মহিলাগৰাকী গৈছিল ঘৰৰ কাষৰে সাপ্তাহিক বজাৰখনলৈ৷ গিৰীয়েকে দিন হাজিৰা কৰিছিল৷ বিয়া পতা এবছৰমান মাত্ৰ হৈছিল৷ বজাৰ কৰি উঠি বিনিতাই দুয়োখন হাতত দুটা মোনা লৈ ঘৰলৈ বুলি খোজ লৈছিল৷ তেনেতে লগ পাইছিল সিহঁতৰ গাঁৱৰে ল’ৰা বিপুলক৷ সি টেম্পো চলাইছিল৷ বিনিতাক বৌ বুলি সম্বোধন কৰিছিল৷ বিনিতাক দেখি সি ঘৰত থৈ আহিম বুলি কৈছিল৷ তাই অস্বীকাৰ কৰিছিল৷ বিপুলে কৈছিল যে সি ঘৰলৈ ভাত খাবলৈ যাবলৈ ওলাইছে, গতিকে তাইক ঘৰত নমাই থৈ যাব পাৰিব৷ সি আনকি ভাড়া দিব নালাগে বুলি কৈয়ো প্ৰৰোচিত কৰিছিল৷ বিনিতাই কৈছিল যে ‘মই কিন্তু ভাড়া দিব লাগিব বুলি ভাবি নাযাওঁ বুলি কোৱা নাছিলোঁ’৷ সি হাঁহিছিল৷ সুধিছিল, ‘তেনেহ’লে কিহৰ কাৰণেনো নাযাওঁ বুলি কৈছিল? মোলৈ লাজ লাগে নেকি তোমাৰ? ’ তাই বিপুললৈ চাইছিল, সি হঠাৎ দেখোন তাইক তুমি বুলি কৈ পেলাইছিল৷ তাই একো কোৱা নাছিল৷ অলপ দূৰ গৈ সি কাৰোবাক ফোন কৰিছিল৷ তাৰ ঘৰত ভাত খোৱাৰ কথা কৈ যাবলৈ লগ ধৰিছিল৷ আৰু কৈছিল যে গাড়ীত সিহঁতৰ ঘৰৰ ওচৰৰে বৌৱেক এজনীও আছে৷ অলপ পাছত গাড়ীখন দুটা ল’ৰাৰ সন্মুখত ৰৈ গৈছিল৷ সিহঁতো উঠিছিল৷ গাড়ী সিহঁতৰ গাঁৱৰ ফালে নগৈ দ্ৰুতগতিত আন এটা বাটেৰে আগবাঢ়িছিল৷ টেম্পোখনৰ খিৰিকীবোৰ বন্ধ কৰি দিছিল৷ তাই চিঞৰিছিল, কিন্তু সেই চিঞৰ শুনিবলৈ কাষে-পাঁজৰে কোনো নাছিল৷ ওচৰৰে এখন হাবিত এটা এটাকৈ তিনিওটাই বিনিতাক ধৰ্ষণ কৰি অচেতন অৱস্থাত পেলাই থৈ গৈছিল৷ বেলি লহিওৱাৰ পৰত তাইৰ চেতনা আহিছিল৷ বহু দূৰ খোজকাঢ়ি আহি মানুহ এঘৰত আশ্ৰয় লৈছিল আৰু তেওঁলোকৰ সহায়ত ঘৰ আহি পাইছিল৷ গিৰীয়েক তপনে তাইক থানালৈ লৈ গৈছিল৷ পুলিচে তাইক হাস্পতালত ভৰ্তি কৰাইছিল৷ পাছদিনা ৰাতিপুৱা বিছনাতে পুলিচে বিপুলক গ্ৰেপ্তাৰ কৰিছিল৷ বিপুলে পুলিচৰ আগত সকলো কথা স্বীকাৰ কৰিছিল৷ আন দুই অপৰাধী দেৱেন আৰু কাচেম বাতৰি লিখাৰ পৰলৈকে পলাতক অৱস্থাত আছিল৷</p>
    
    <p>তাৰ পাছত ঘটিছিল তিস্তা চৌধুৰীৰ এই ঘটনাটো৷ দুমাহমানৰ আগতেও এনেকৈ ন বছৰমান বয়সৰ সৰু ছোৱালী এজনী নোহোৱা হৈ আছিল৷ চাৰি দিনৰ পাছত বহু দূৰৰ এটা ঘাটত মৃতদেহ ওলাইছিল৷ বাতৰিটোত প্ৰকাশ পোৱা মতে ছোৱালীজনীক দলবদ্ধভাৱে ধৰ্ষণ কৰি হত্যা কৰা হৈছিল আৰু মৃতদেহটো নৈখনত পেলাই দিয়া হৈছিল৷ এই ঘটনাটোৰো পৰৱৰ্তী কোনো বাতৰি কাকত বা নিউজ চেনেলত দেখা পোৱা যোৱা নাছিল৷ কেৱল এটা ঘটনা হিচাপে, বাতৰি হিচাপে মানুহে পঢ়িছিল আৰু দুদিন পাছত আন ঘটনাৰ বাতৰি পঢ়ি পাহৰি গৈছিল৷</p>
    
    <p>তিস্তা চৌধুৰী নামৰ এই কণমানিজনীৰ নিয়তিও ঠিক এনেকুৱাকৈয়ে নিৰ্ধাৰিত হৈ আছে নেকি?</p>
    
    <p>শোক আৰু ক্ষোভত তাইৰ চিঞৰি দিবলৈ মন যায়৷</p>
    
    <p>কিয়? কিয় এনেকুৱা হয়? ল’ৰাবোৰ কিয় এনেকুৱা? মতা মানুহবোৰ কিয় এনেকুৱা? সমাজখন কিয় এনেকুৱা? কিয় এনেকুৱা?</p>
    
    <p>তাই দেখিলে, ময়ূখৰ দৃষ্টি তাইৰ মুখমণ্ডল স্পৰ্শ কৰি শূন্যত বিলীন হৈ গৈছে৷ এতিয়ানো বাহিৰত চাবলৈ আছে কি? সি নিশ্চয় শূন্যতে হেৰাই গৈছে৷ কিমান যে ভাল এই ল’ৰা মানুহৰ জীৱনটো৷ তাৰ মুখমণ্ডলত বিয়পি আছে সুখৰ পোহৰ৷ ককাকে প্ৰায়ে কৈছিল সিহঁতক, মানুহৰ শৰীৰটো সূৰ্যৰ দৰেই৷ তাপ আৰু পোহৰ দিব পাৰে শৰীৰে৷ এই মুহূৰ্তত ময়ূখৰ মুখসূৰ্যৰ পৰাও পোহৰ বিয়পি পৰিছে৷ হয়তো প্ৰচণ্ড সুখবোধৰ পৰা নিৰ্গত হয় এই পোহৰ৷ কিন্তু কিছুমান মানুহৰ শৰীৰটো জোনৰ দৰে৷ নিজৰ কোনো তাপ বা পোহৰ নাথাকে৷</p>
    
    <p>তায়ো জোনটোৰ দৰে নেকি?</p>
    
    <p>যি নহ’লেও তাইৰ এইটো দায়িত্ব যে ময়ূখক তাই সুখী কৰি ৰাখিব লাগিব৷ তাই জোন হ’লেও হওক, জোনৰ দেহৰ পৰাওতো পোহৰেই নিৰ্গত হ’ব৷ কোমল আৰু স্নিগ্ধতাৰ আৱেশেৰে পূৰ্ণ পোহৰ৷ তাই তাৰ হাতখন আলফুলে বুকুৰ ফালে টানি ল’লে৷</p>
    
    <p>এইবাৰ তাই নিজেই কথাৰ আঁত উলিয়ালে৷ বিয়াত কোন কোন আহিল, কোন কোন থাকিল– কোন কোন নাহিল, সুধিবলৈ আৰম্ভ কৰিলে৷ সিও যেন এইখিনি সময়লৈকে বাট চাই আছিল৷</p>
    
    <p>সি এফালৰ পৰা কৈ গৈছিল৷</p>
    
    <p>এটা সময়ত তাইৰ টোপনি আহি গৈছিল৷ তাই সপোনত তিস্তা চৌধুৰীক দেখিছিল৷</p>
    
    <p>তিস্তাহঁতৰ ঘৰৰ চৌহদটো আছিল গছ-গছনিৰে আৱৰা৷ ঘৰৰ পিছফালটো তামোল-নাৰিকল, আম-কঁঠাল আদি ফলৰ গছেৰে পূৰ্ণ আছিল৷ তাৰ লগতে আছিল ডাঙৰ পুখুৰী এটা৷ তাতে বিভিন্ন ধৰণৰ মাছ আছিল৷ পুখুৰীটোৰ পাৰটো পৰিষ্কাৰ-পৰিচ্ছন্নকৈ ৰখা হৈছিল৷ বছৰটো প্ৰায়ভাগ সময়েই পুখুৰীটোৰ পানী আছিল ফটফটীয়া৷ সিহঁতৰ পৰিয়ালটোও আছিল ডাঙৰ৷ বহুতে তাতে গা ধুইছিল, বহুতে ধুইছিল কুঁৱাৰ পাৰত৷ সৰু ল’ৰা-ছোৱালীবোৰে সেইটো পুখুৰীতে সাঁতুৰিবলৈ শিকিছিল৷ পুখুৰীটোৰ পাৰতে এটা বাঁহ-খেৰৰ ঘৰ আছিল৷ সেইটো ঘৰত হাতেমক থাকিবলৈ দিয়া হৈছিল৷ হাতেম আলিয়ে বাৰী-ঘৰ, গৰু-গাই আৰু বিশেষভাৱে পুখুৰীটো চোৱা-চিতা কৰিছিল৷ নহ’লে নিশা চোৰে মাছ মাৰি লৈ গৈছিল৷ হাতেম আলি বছৰেকীয়া বন্দৱস্তিত আছিল৷ খেতিৰ সময়ত হাতেমেই সিহঁতৰ গাঁৱৰ পৰা কাম কৰা মানুহ আনিছিল৷ সি ঘৰখনৰ বিশ্বাসী মানুহ আছিল৷</p>
    
    <p>সেইটো এটা সন্ধিয়াৰ কথা আছিল৷ সন্ধিয়াটো আনদিনাৰ দৰে নাছিল, এজাক কিনকিনিয়া বৰষুণে পৰিৱেশটো সেমেকাই তুলিছিল৷ তাই পেচাব কৰিবলৈ কুঁৱাৰ পাৰলৈ গৈছিল৷ ইপিনে-সিপিনে চাই কাকো নেদেখি তাই কুঁৱাৰ পাৰৰ বাঁহৰ টাটিৰে সজোৱা গা ধোৱা ঘৰটোতে পেচাব কৰিবলৈ বহিছিল৷ উঠিবলৈ লোৱাৰ সময়তে হঠাৎ এখন কঠিন হাতে তাইৰ মুখখন হেঁচি ধৰিছিল আৰু ডাংকোলাকৈ তাইক বাঁহ-খেৰৰ ঘৰটোৰ ফালে লৈ গৈছিল৷ ঘটনাৰ আকস্মিকতাত তাইৰ শৰীৰটো অকামিলা হৈ গৈছিল৷ সিনো তাইক তেনেকৈ কিয় দাঙি নি আছে তাকো তাই বুজিব পৰা নাছিল৷ ঘৰটোত সোমায়ে সি দুৱাৰখন বন্ধ কৰি দিছিল আৰু কাঠৰ টান বিছনাখনত তাইক শোৱাই দিছিল৷ সি তাইৰ পেণ্টটো টানি খুলি পেলাইছিল৷ তেতিয়াও সি সমান জোৰেৰে তাইৰ মুখখন হেঁচা মাৰি ধৰি আছিল৷ সি তাৰ লুঙিখন দাঙি তাইৰ নিম্নাংশত হেঁচি ধৰিছিল৷ হাতেম আলিয়ে এৰালৰ খুঁটিটো যেন ভুলতে তাইৰ গাতহে মাৰিবলৈ লৈছিল৷ তীব্ৰ যন্ত্ৰণাত তাই চিঞৰিব খুজিছিল কিন্তু তাইৰ মুখ ফুটি একো শব্দই বাহিৰ হোৱা নাছিল৷ খুঁটিটোৰ মূৰত হাতেম আলিয়ে এডাল কাঠৰ গড়েৰে কোবাবলৈ লৈছিল যাতে খুঁটিটো দলৈকে পোতা যায়৷ তাই হাত দুখনেৰে মুখখন মুকলি কৰিবলৈ চেষ্টা কৰি থাকিল কিন্তু তাৰ কঠিন শৰীৰটোৰ ওচৰত হাৰ মানি গ’ল৷ তাই প্ৰচণ্ড জোৰেৰে ফোঁপাবলৈ ধৰিলে–</p>
    
    <p>‘মাধু– মাধু–’ ময়ূখে তাইক গাত ধৰি প্ৰায় জোকাৰি দিলে৷</p>
    
    <p>তাই খক্‌মককৈ সাৰ পালে৷ তেতিয়াও তাইৰ উশাহ ঘন হৈ আছিল৷</p>
    
    <p>‘মানুহ এনেকৈ শোৱে নেকি?’</p>
    
    <p>তাই ময়ূখলৈ প্ৰশ্নবোধক দৃষ্টিৰে চালে৷ ময়ূখে তাইৰ হাত দুখন তাৰ গাৰ পৰা আঁতৰাই দিলে৷ ‘অলপ পোন হৈ বহা৷’ সি তাইক পোনকৈ বহাই হাতত পানীৰ বটলটো তুলি দিলে– ‘খোৱা–’</p>
    
    <p>‘মই কি কৰিছিলোঁ?’ সামান্য স্বাভাৱিক হোৱাৰ পাছত মধুৱন্তীয়ে সুধিলে৷</p>
    
    <p>‘উশাহ নোপোৱা মানুহৰ দৰে ফোঁপাই আছিলা৷’ সামান্য সময় ৰৈ সি সুধিলে– সপোন দেখিছিলা নেকি?</p>
    
    <p>‘নাই–’</p>
    
    <p>তাই পানী খালে আৰু কেইবাৰমান দীঘল দীঘলকৈ উশাহ ল’লে৷</p>
    
    <p>‘কিবা প্ৰব্লেম পাইছা নেকি?’</p>
    
    <p>‘নাই–’</p>
    
    <p>‘ঠিক আছে৷ অসুবিধা পালে ক’বা৷’ সি ক’লে৷</p>
    
    <p>‘নাই নাই, ঠিকে আছোঁ৷ এইবাৰ নহয়৷ এইবাৰ পোন হৈ শুই যাম৷’</p>
    
    <p>তাৰ অকণমান বেয়া লাগিল৷ এইবাৰ সি তাৰ হাতখন তাইৰ কোলাত থ’লে৷</p>
    
    <p>তাই আলফুলে হাতখন নিজৰ হাতত লৈ থাকিল৷</p>
    
    <p>কিছুমান সপোন মানুহে টোপনিত দেখে, কিছুমান দিঠকত৷ কিছুমান সপোন বাস্তৱৰ দৰে; কিছুমান বাস্তৱ সপোনৰ দৰে৷ কিছুমান সপোন কাতৰতাৰে ভৰা, মানুহক নিদ্ৰাৰ সুকোমল বিছনাত দোলাই দোলাই শোৱাই থয়৷ কিছুমান সপোন ঠুনুকা আৰু কঠোৰতাৰে ভৰা, কেতিয়া চকুৰ পৰা টোপনি হেৰাই যায় কোনেও নাজানে৷ মধুৱন্তীয়ে নাজানে আন কোনোবা ছোৱালীৰ তাইৰ দৰে হয় নে নহয়৷ মধুৱন্তীয়ে নাজানে তাই দেখাৰ দৰে সপোন এটাক সপোন বুলি কোৱা যায় নে নাযায়৷ কাতৰতা অথবা কঠোৰতাভৰা সপোন বুলি ভাগ কৰিবলৈ তাইৰ কাৰণে বেলেগ বেলেগ সপোন নাই৷ জনা হোৱাৰে পৰা তাই একেটা সপোনকে দেখি আহিছে– বেলেগ বেলেগ ৰূপত৷ মধুৱন্তীয়ে যিটো দেখে সেইটোকে সপোন বুলি কয় নে নাই তাকো নাজানে তাই৷ সেইকাৰণে তাই কাকো সপোন দেখা বুলি নকয়৷ ময়ূখে অলপ আগেয়ে সোধোঁতেও সেয়ে তাই নাই বুলিয়ে কৈ পেলাইছিল৷</p>

    <a href="বেণী (BENEE_Episode_05).html">NEXT</a>
</body>
</html>