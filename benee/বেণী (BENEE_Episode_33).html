<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_33)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 33</h1>
    <hr>
    <h2>উদ্যোগপৰ্ব</h2>

<h3>৮</h3>

 

<p>প্ৰতিশোধ লোৱাৰ কথা ভাবোঁতে নিৱেদিতাই যিকুৰা জুইত অজিত মজুমদাৰে জ্বলি ছটফটাই থকাৰ কথা কল্পনা কৰিছিল, সন্মুখত সেই দৃশ্য দেখি তাইৰ মনটো বেয়া লাগিল৷ দুদিন ধৰি মানুহটো ঘৰৰ পৰা ওলোৱা নাই৷ সময়মতে খোৱা-বোৱা কৰা নাই৷ পুৱাৰ পৰা নিশালৈকে মদতে ডুবি আছে৷ কাৰো লগতে কথা-বতৰা পতা নাই৷ ফোনৰো ছুইচ্ছ অফ্‌৷ দলৰ মানুহ, বন্ধু-বান্ধৱখিনি যোৱাৰ পাছত নিৱেদিতা অজিতৰ বেডৰূমত সোমাইছিল৷ নিৱেদিতাই আশা কৰিছিল, সি তাইৰ ওচৰলৈ আহি ক্ষমা বিচাৰিব৷ বাতৰিটোত প্ৰকাশ পোৱা কথাবোৰৰ বিষয়ে কিবা ক’ব৷ কিন্তু তেনেকুৱা একোৱে নঘটিল৷ অজিত উবুৰি হৈ গাৰুত মুখ গুঁজি শুই আছিল৷ নিৱেদিতা গৈ তাৰ কাষতে বহিল আৰু আঙুলিকেইটাৰে চুলিখিনি চুই থাকি আলফুলে মূৰটো খেপিয়াই মৰম কৰি দিলে৷ সি নিশ্চল হৈয়ে পৰি থাকিল৷</p>

<p>বহু সময় তেনেকৈ থাকি নিৱেদিতাই উঠি অহাৰ এটা অজুহাত বিচাৰিলে আৰু সুধিলে– ‘ঘটনাটো তুমি কি বুলি ভাবিছা?’</p>

<p>নিৱেদিতা বহু পৰলৈ তাৰ সঁহাৰিৰ বাবে ৰৈ আছিল৷ দ্বিতীয়বাৰলৈ অন্য এটা প্ৰশ্ন কৰা উচিত হ’ব নে নাই ভাবি ভাবি নিৱেদিতা নিজৰ শোৱনি কোঠালৈ গুচি আহিছিল৷</p>

<p>নিৱেদিতাৰ এনেকুৱা লাগিছিল যেন অজিতে কিবা এটা কথা গম পাইছে৷</p>

<p>যিটো পৱন নহ’লে অজিত মজুমদাৰৰ অলপ সময়ো নচলে, যোৱা দুটা দিনত তাক এবাৰলৈও বিচৰা নাই৷ ৰান্ধনী ছোৱালীজনীয়ে আনদিনাৰ দৰেই খোৱাৰ কথা সুধিছিল, সি তাইৰ প্ৰশ্নৰ উত্তৰ নিদি মদৰ লগত খাব পৰা কিবা এটা বনাই দিবলৈ কৈছিল৷ দীৰ্ঘদিন নকৰা আবদাৰ এটা লৈ নিৱেদিতায়ো খাবলৈ জোৰ কৰিছিল, সি মুখেৰে একো এটা শব্দই উচ্চাৰণ নকৰিলে৷ ইয়াৰ পাছতো, ৰাতি খোৱাৰ সময়তো নিৱেদিতাই কেইবাবাৰো মাতিলে৷ মজুমদাৰ নাহিল৷ কোঠাটোত জিৰো পাৱাৰৰ বাল্‌ব এটা জ্বলি আছিল৷ চেণ্টাৰ টেবুলখনত হুইস্কিৰ এটা গিলাছ, আধা খোৱা৷ সি ছোফাখনতে বহি আকাশ-পাতাল ভাবি বহি আছিল৷ নিৱেদিতাই দুপৰীয়াও ঠিক সেই ৰূপতে দেখিছিল৷ তেতিয়া কেৱল জিৰো পাৱাৰৰ বাল্‌বটো জ্বলি থকা নাছিল৷</p>

<p>আগদিনাৰ দৰেই পাছৰটো দিনো তেনেকৈয়ে পাৰ হৈছিল৷</p>

<p>নিৱেদিতাৰ বেয়া লাগিছিল৷</p>

<p>পাছদিনাখন পুৱা ব্ৰেকফাষ্ট কৰি থকাৰ সময়তহে নিৱেদিতাই গম পালে যে অজিত পুৱাই ক’ৰবালৈ গৈছে৷ ড্ৰাইভাৰে এয়াৰপ’ৰ্টত থৈ আহিছেগৈ৷ লগত ট্ৰেভেল বেগটোও আছিল৷ পৱনেও ড্ৰাইভাৰজনৰ পৰাহে গম পাইছে৷ এক চিন্তিত ভংগীত পৱনে নিৱেদিতালৈ চালে৷ সি দেখিলে নিৱেদিতায়ো তালৈকে চাই আছে৷</p>

<p>মজুমদাৰ এটা কথাত স্পষ্ট আছিল যে এই কামটো ঘৰৰ কোনোবা, অথবা ছাঁৰ দৰে গাতে লাগি থকা কোনোবা মানুহেই কৰিব লাগিব৷ এইখন পৃথিৱীত আজিলৈকে প্ৰায় প্ৰতিজন শত্ৰুৱে সহজতে জয়ী হৈছে নিজৰ মানুহৰ প্ৰতাৰণাৰ কাৰণে৷ এটা পুলিচী মেজাজ লৈ মজুমদাৰে প্ৰতিটো কথাকে খুঁটিনাটি মাৰি চাইছিল৷ বাতৰিটোত থকা তিনিওটা ভিডিঅ’ ক্লিপ চাই মজুমদাৰ নিশ্চিত হৈছিল যে সেইবোৰ বৰ বেছি দিনৰ আগৰ নহয়৷ এটা ঘৰৰ, এটা দিল্লীৰ এখন হোটেলৰ আৰু আনটো ক্লিপ ইয়াৰে, বন্ধু এজনৰ ফাৰ্ম হাউছৰ৷</p>

<p>গোৱাৰ এখন হোটেলত বহি লৈ মজুমদাৰে ঠাণ্ডা মগজুৰে নিজাকৈ তদন্ত আৰম্ভ কৰিছিল৷</p>

<p>এজন বন্ধু আৰক্ষী বিষয়াৰ সহযোগত কেইটামান বিশেষ মানুহৰ এবছৰৰ ‘কল লিষ্ট’ উলিয়াইছিল৷</p>

<p>নিৱেদিতা, পৱন, বিপুল, সৰলা আৰু ড্ৰাইভাৰ ৰজনী৷</p>

<p>বিৰোধী দলৰ প্ৰাৰ্থী পাৰ্থিৱ বৰগোহাঁই আৰু পৰমেশ ফুকন৷</p>

<p>ব্যৱসায়িক প্ৰতিদ্বন্দ্বীবোৰ৷</p>

<p>ফাৰ্ম হাউছটোৰ মালিক সমুদ্ৰ বৰকাকতী, তাৰে ‘কেয়াৰ টেকাৰ’ মহেন্দ্ৰ৷</p>

<p>আৰু সঞ্চিতা৷</p>

<p>পাৰ্থিৱ বৰগোহাঁই অথবা পৰমেশ ফুকনৰ লক্ষ্য এটাই, শক্তিশালী প্ৰাৰ্থী অজিত মজুমদাৰক জনমানসত হেয় কৰি যেনেতেনে নিৰ্বাচনী ৰণখন জিকিব লাগে৷ সেয়ে হ’লে নিউজ চেনেলবোৰক ভিডিঅ’ ক্লিপ যোগান ধৰা কামটো এই দুটা মানুহৰে কোনোবা এটাই কৰিব লাগিব৷ তাৰ কাৰণে বহুদিনীয়া আৰু অতি বিচক্ষণ পৰিকল্পনাৰে কাম কৰিব লাগিব; যথেষ্ট পইচা-পাতি খৰচ কৰিব লাগিব৷ মজুমদাৰ নিশ্চিত আছিল যে পৰমেশ ফুকনৰ ইমান পইচা খৰচ কৰিব পৰা ক্ষমতা নাই৷ তদুপৰি ফুকনৰ জিকাৰ আশা অতি ক্ষীণ৷ এনেকুৱা প্ৰাৰ্থীয়ে সাধাৰণতে পইচা খৰচ কৰিবলৈ হেহোঁ-নেথোঁ কৰি থাকে৷ কিন্তু পাৰ্থিৱ বৰগোহাঁই ল’ৰাটো বৰ চিধা নহয়৷ মুখখন মিঠা, কিন্তু ভিতৰখন জঘন্য৷ সি যিকোনো কামেই কৰিব পাৰে৷ কৰোঁ বুলি ভাবিলে এনেকুৱা এটা বেয়া কামৰ কাৰণেও সি কোটি কোটি টকা খৰচ কৰি দিব পাৰে৷ মজুমদাৰ একপ্ৰকাৰ নিশ্চিত হৈছিল যে পাৰ্থিৱেই এই কাম কৰিছে৷ কিন্তু কাৰ সহযোগত?</p>

<p>মজুমদাৰ খুব সঘনে সমুদ্ৰ বৰকাকতীৰ ফাৰ্ম হাউছলৈ গৈছিল৷ এই কথাটো পাৰ্থিৱে নিশ্চয় জানিছিল৷ কোটি টকাৰ লোভ দেখুৱাই সমুদ্ৰ বৰকাকতীৰ পৰা এই কামটো আদায় কৰাৰ সম্ভাৱনাই আছিল আটাইতকৈ বেছি৷ আৰু মহেন্দ্ৰৰ দৰে এটা মানুহে লাখ টকা পালেই এই কাম হেলাৰঙে কৰি পেলাব৷ কিন্তু লগে লগে মজুমদাৰৰ মনলৈ এই প্ৰশ্নও আহে– মহেন্দ্ৰৰ ইমান সাহস হ’বনে বাৰু?</p>

<p>মজুমদাৰৰ লগত সমুদ্ৰ প্ৰায়ে দিল্লীলৈ যায়৷ ঘৰখনতো সমুদ্ৰৰ অবাধ বিচৰণ৷ মজুমদাৰৰ প্ৰায় সকলো কথাই জানে সমুদ্ৰই৷ দিল্লীৰ হোটেলত লোৱা ভিডিঅ’ ক্লিপটো যেন সমুদ্ৰই নিজেই লৈছিল মজুমদাৰৰ তেনেকুৱা লাগি থাকিল৷ কিন্তু নিশ্চিত নাছিল সেইদিনা সমুদ্ৰ দিল্লীলৈ গৈছিল নে নাই৷ মজুমদাৰে পাহৰি গৈছে৷ সেইটো বোধহয় এবছৰমানৰ আগৰ কথা৷</p>

<p>বহু সময়লৈ মজুমদাৰৰ তদন্তত প্ৰাইম ছাছপেক্ট হিচাপে সমুদ্ৰ বৰকাকতীৰ নামটোৱেই বাৰে বাৰে আহি থাকিল৷ তাৰ লগত লাহেকৈ যোগ হ’লহি সঞ্চিতাৰ নামটো৷ সঞ্চিতাই এদিন মজুমদাৰে তুলি দিয়া পইচাখিনি মুখলৈ মাৰি দিছিল৷ কৈছিল, ‘তোকো চাই ল’ম এদিন৷’ এইটো চাগেই ডেৰ-দুবছৰমানৰ আগৰ কথা৷</p>

<p>পৱনেই আনি দিছিল সঞ্চিতাক৷ সিহঁতৰ গাঁৱৰে ছোৱালী৷ মহানগৰৰ এখন আগশাৰীৰ কলেজত পঢ়ি আছিল, থাকে এটা প্ৰাইভেট হোষ্টেলত৷ মজুমদাৰে এজনী কুমলীয়া ছোৱালী বিচাৰিছিল৷ তাইৰ সৈতে কথা ছিঙি পৱনে মজুমদাৰক উছৰ্গা কৰিছিলহি৷ সঞ্চিতা সুখী হৈছিল আশা কৰাতকৈও অধিক ধন উপাৰ্জন কৰি আৰু মজুমদাৰ সুখী হৈছিল এক পৰম সুখময় বাটেৰে যাত্ৰাৰ অপ্ৰমাদী আনন্দত৷</p>

<p>অতি কম সময়ৰ ভিতৰতে আনন্দৰ আধাৰবোৰ আকাংক্ষাৰো আধাৰ হৈছিল৷ আকাংক্ষাৰ অনিৰ্বাৰ বাসনাই অভ্যাসৰ ৰূপ লৈছিল৷ সঞ্চিতাৰ মূৰত সাধুকথাৰ বুঢ়ী এজনীয়ে বসতি লৈছিল আৰু তাইক সকীয়াবলৈ ধৰিছিল– পৈয়েৰক ৰাণী কৰিবলৈ নক’ৱ কিয়? মাইকী মানুহে দেহাটোৰে বেছিদিনলৈ কোনো মতাকে বিছনাত শুৱাই ৰাখিব নোৱাৰে৷ পাটমাদৈলৈকে নাচাৱ কিয়, সেই হেন কুঁৱৰী এজনী থাকোঁতে ভাললৈ তোৰ দৰে বিছনা সুন্দৰী এজনী গোটাই লৈছেনে? অ’ আই, ৰজা মৃগয়াত থাকোঁতেই আজলী হৰিণীজনী হৈ ভৰিতে লুটি খাই পৰগৈ৷ নতুবা লিগিৰী হৈয়ে গোটেই জীৱন কটাব লাগিব৷</p>

<p>সঞ্চিতাই বুঢ়ীয়ে দিয়া কূটবুদ্ধিটোকে কামত লগাব বিচাৰিছিল৷ মজুমদাৰে শৃংগাৰৰ পৰ্বত শৃংগত উঠিবলৈ লওঁতেই সঞ্চিতা আজলী হৰিণীজনী হৈ ভৰিতে লুটি খাই পৰিছিল৷ মজুমদাৰ নিস্তব্ধ হৈ গৈছিল৷ বিছনাৰ পৰা নামি আহিছিল৷ প্ৰথমে বুজাবলৈ চাইছিল৷ পৱনকো বুজাবলৈ লগাইছিল৷ পৱনে তাইক বুজাইছিল৷ কিন্তু সঞ্চিতা আছিল নাচোৰবান্দা৷ তাইক মজুমদাৰে বিয়া পাতিব লাগে, পত্নীৰ মৰ্যাদা দিব লাগে৷ মজুমদাৰ স্তম্ভিত হৈছিল, এয়া কেনেকৈ সম্ভৱ? খং আৰু বিৰক্তিত মানুহটো কঁপি উঠিছিল৷ এনেকুৱা এজনী ছোৱালী আনি বিছনাত উঠোৱাৰ কাৰণে পৱনকো গালি পাৰিছিল৷</p>

<p>আগৰ দৰে সঞ্চিতাই পৱনৰ নিমন্ত্ৰণলৈ বাট চাই নথকা হ’ল৷ নিজেই আহে৷ পইচা নিবিচাৰে৷ পত্নীৰ মৰ্যাদা বিচাৰে৷ মজুমদাৰ খঙত জ্বলি-পকি মৰে৷ খুবেই শান্ত স্বভাৱৰ মজুমদাৰৰ বিছনাখনত উঠিলেই খং উঠা হ’ল৷ লাহে লাহে এনেকুৱা হ’লগৈ যে ৰমণোদ্যত মজুমদাৰৰ চকুৱে গাতে লাগি থকা ৰমণীক দেখা নাপায়, দেখে সঞ্চিতাক৷ শোৱা কোঠালৈ জোৰকৈ সোমাই অহাৰ দৰেই মজুমদাৰৰ মনৰ কোঠালৈও সঞ্চিতাৰ মুখখন, গোটেই গাটো জোৰকৈ সোমাই আহে৷ সঞ্চিতা সোমাই আহিলেই মজুমদাৰৰ উঠিবলৈ ধৰা জুইকুৰা পানীকৃত্য হৈ পৰে৷</p>

<p>অতিপাত বিৰক্ত হৈ এদিন মজুমদাৰে কৈ পেলাইছিল, ‘গুলীয়াই মাৰিম৷ এনেকুৱা ঠাইত গৈ পেলাই থৈ আহিম বাপেৰে-মায়েৰে অস্থিও বিচাৰি নাপাব৷’ এজনী আঘাতপ্ৰাপ্ত বাঘিনীৰ দৰে চৰম ঘৃণা আৰু খঙত সঞ্চিতা থিয় দি আছিল৷ তাইৰ চকুৰে যেন জুইহে ওলাইছিল৷ কাষতে পৱন থিয় হৈ আছিল৷ মজুমদাৰে এক লাখ টকাৰ বাণ্ডিল এটা তাইৰ হাতত তুলি দিছিল আৰু গোটেই পইচাখিনি তাই মজুমদাৰৰ মুখলৈ মাৰি দিছিল৷ এজনী বাঘিনীৰ দৰে গুঁজৰি উঠিছিল সঞ্চিতা৷ কৈছিল, ‘তোকো চাই ল’ম এদিন৷’ পৱনে তাইক হাতযোৰ কৰি তাৰ পৰা লৈ গৈছিল৷ বাটত তাইক সি বুজাইছিল, ‘এইবোৰ বহুত ডাঙৰ মানুহ৷ হাত দীঘল মানুহ৷ তোৰ-মোৰ দৰে মানুহে আমি নোম এডালো লৰাব নোৱাৰোঁ৷’ লাহে লাহে সঞ্চিতাৰ খং জামৰিছিল আৰু পৱনৰ কান্ধত মূৰটো থৈ কান্দি পেলাইছিল৷</p>

<p>মজুমদাৰৰ কথামতেই পৱনে পুনৰ কথা ছিঙিছিল৷ তাইক কিবা এটা উপাৰ্জনৰ বাট উলিয়াই ল’বলৈ পৱনে পাঁচ লাখ টকা দি আহিছিল৷</p>

<p>সেইদিন ধৰি সঞ্চিতাক মজুমদাৰে দেখা নাই৷ এইখিনি সময়ত বাৰে বাৰে তাইৰ মুখখনেই মনলৈ আহিছে৷ সমুদ্ৰৰ পাছতে প্ৰাইম ছাছ্‌পেক্ট হিচাপে মজুমদাৰে সঞ্চিতাৰ নাম ৰাখিলে৷</p>

<p>ইয়াৰ সমান্তৰালভাৱে মজুমদাৰৰ মূৰত আন এটা কথাও চক্ৰাকাৰে ঘূৰিবলৈ ধৰিছিল৷</p>

<p>পইচাই একমাত্ৰ লক্ষ্য হোৱা হ’লে এই ভিডিঅ’ ক্লিপকেইটা দেখুৱাই তাৰ পৰাও পইচা সৰকাব পাৰিলেহেঁতেন৷ পাৰ্থিৱতকৈ মজুমদাৰৰ ধন টকা পইচা কম নাছিল৷</p>

<p>তেন্তে পাৰ্থিৱক জিকোৱাটোৱেই একমাত্ৰ উদ্দেশ্য আছিল নেকি কাৰোবাৰ? কোনোবা ব্যৱসায়িক প্ৰতিদ্বন্দ্বী? যিয়ে নিজৰ সাম্ৰাজ্য বিস্তাৰ কৰিবলৈ লোৱাৰ পথত অজিত মজুমদাৰ এখন ওখ দেৱাল হৈ থিয় হৈ আছিল?</p>

<p>নে পাৰ্থিৱৰ দীৰ্ঘদিনীয়া পৰিকল্পনা অনুসৰিয়ে এই মানুহবোৰৰ ভিতৰৰ কোনোবা, অথবা এতিয়াও ক্ৰাইম ছিনলৈ নহা কোনোবা চামিল হৈছিল?</p>

<p>মজুমদাৰে হাতত এটা হালধীয়া হাইলাইটাৰ লৈ ‘কল লিষ্ট’বোৰ অতি মনোযোগেৰে পৰীক্ষা কৰি থাকিল৷ পাৰ্থিৱ বৰগোহাঁইৰ তিনিওটা নাম্বাৰৰে ‘কল লিষ্ট’ উলিওৱা হৈছে৷ এই তিনিওখন লিষ্টত মজুমদাৰে সমুদ্ৰ বৰকাকতী, কল্পিতা, মহেন্দ্ৰ, নিৱেদিতা, পৱন, বিপুল, সৰলা, ৰজনী, কেইজনমান ব্যৱসায়িক প্ৰতিদ্বন্দ্বী আৰু দলৰ কোনোবা মানুহৰ নাম্বাৰ পায় নেকি চাই থাকিল৷</p>

<p>পৱনে এইবাৰ ভয় খাইছিল– ‘একো বিপদ নহয়তো ন?’</p>

<p>নিৱেদিতাই পৱনলৈ চাই সামান্য হাঁহিলে, ক’লে– ‘মোক দেখিলে বৰ বুৰ্বক যেন লাগে নেকি?’</p>

<p>পৱনে এটা উত্তৰ বিচাৰিছিল, অকণমান সাহস৷ সাহসৰ মাত এষাৰ৷ কিন্তু নিৱেদিতাই ওলোটাই তাক প্ৰশ্ন এটাহে সুধিলে৷ সি উত্তৰ এটা বিচাৰি বহু পৰলৈ নিৱেদিতাৰ চকুলৈ চাই থাকিল৷ ইয়াৰ আগতে সি ইয়াতকৈও ডাঙৰ কাম কৰিছে৷ সেইবোৰ কামত অনৱৰতে মজুমদাৰৰ হাতখন, মাতষাৰ তাৰ লগত আছিল৷ এইবাৰ পৰিস্থিতি সলনি হৈছে৷ সি মজুমদাৰক খুব ভালকৈয়ে চিনি পায়, সেইকাৰণেই তাৰ বেছি ভয় লাগে৷ কিন্তু সি মজুমদাৰক যিমান ভয় কৰে সিমানে ভালো পায়৷ মানুহটোৱে তাক বৰ বিশ্বাস কৰে৷ কিন্তু সি নিৱেদিতাকো এৰিব নোৱাৰে৷ নিৱেদিতাই তাক মৰম দিছে৷ তাৰ দৰে মানুহক একেখন বিছনাত উঠিবলৈ দি এটা মৰ্যাদা দিছে৷ দুয়োটা মানুহলৈকে তাৰ বেয়া লাগে৷</p>

<p>নিৱেদিতা নিশ্চিত আছিল যে যদি পাৰ্থিৱে কিবা কাৰণত কথাবোৰ গোপনে নাৰাখে তেতিয়াহ’লেহে অজিতে গম পাব পাৰে৷ কিন্তু প্ৰমাণ কৰিবলৈ পাৰ্থিৱৰ হাততো তাই একো এৰা নাই৷ পাৰ্থিৱৰ কথাৰে তাইক সি দোষী বুলি কোৰ্টত প্ৰমাণ কৰিবলৈ সাধ্য নাই৷</p>

<p>অপৰাধী যিমানে চতুৰ অথবা বিচক্ষণ নহওক কিয় সকলোৱেই এটা সুৰুঙা ৰাখি যায়– এইটো এটা প্ৰচলিত ধাৰণা কেৱল৷ মান-অভিমান, খং-ক্ষোভ, আৱেগ-অনুভূতি সকলো বাদ দি এটা শীতল মস্তিষ্কৰে গোটেই পৰিকল্পনাটো কৰিবৰ সময়ত নিৱেদিতা দৃঢ় আছিল যে অজিত মজুমদাৰতো দূৰৰ কথা কোনোবা অনুসন্ধানকাৰী সংস্থাই তদন্ত কৰিলেও এই ঘটনাৰ ‘মাষ্টাৰ মাইণ্ড’ কোন তাক উলিওৱাটো অসম্ভৱ৷ তাই জানিছিল যে এইটো কোনো হত্যাকাণ্ড নহয় যে পুলিচে নিজেই ইয়াৰ তদন্ত কৰিব৷ তাই এই কথাতো নিশ্চিত আছিল যে মজুমদাৰে এই ঘটনাটোৰ তদন্ত হোৱাটো নিজেই নিবিচাৰিব৷ নিৱেদিতাই সৰু সৰু যেন লগা দুৰ্বলতাবোৰকো শক্তিশালী অস্ত্ৰ হিচাপেই কামত লগাইছিল৷</p>

<p>মানুহে অপৰাধ কৰিবলৈ এটা নিৰ্দিষ্ট স্থানৰ পৰা লক্ষ্যস্থান অভিমুখে আগবাঢ়ে৷ লক্ষ্যস্থান প্ৰাপ্তিৰ অৰ্থই হৈছে পৰিকল্পিত অপৰাধটো সংঘটিত কৰা৷ আৰু সংঘটিত কৰাৰ পাছতে অপৰাধীজনে আন এটা বাটেৰে গৈ আন এটা লক্ষ্যস্থানত উপনীত হয়, যিটোক অপৰাধীজনে আটাইতকৈ নিৰাপদ স্থান বুলি ভাবে৷ অপৰাধৰ তদন্ত কৰা মানুহবোৰৰ যাত্ৰা আৰম্ভ হয় অপৰাধীয়ে চিহ্নিত কৰা প্ৰথম লক্ষ্যস্থানৰ পৰা৷ চাবলৈ গ’লে এনেকুৱা লাগে যেন ইয়াত বাট তিনিটা৷ কিন্তু বাটৰ সন্ধান কৰি কৰি তদন্তকাৰীয়ে নিজেই বহু বাট সৃষ্টি কৰি লয় যাৰ কাৰণে যাত্ৰা আৰু লক্ষ্যস্থানৰ মূৰ হৈ পৰে অসংখ্য৷ ঘটনাক্ৰমে সৃষ্টি হৈ যোৱা এই অসংখ্য বাটেৰে গৈ তাক বিচাৰি পোৱা ইমান সহজ নহয় যিয়ে বাট আৰু মূৰ নিজেই নিৰ্ধাৰণ কৰিছে৷</p>

<p>অজিত মজুমদাৰে বাটৰ মূৰ উলিয়াবলৈ গৈ চাৰিটা দিন ভীষণভাৱে ব্যস্ত হৈ থাকিল আৰু পঞ্চমটো দিনত অনুভৱ হ’ল যে তেওঁ একো বাটৰে মোৰ বিচাৰি নোপোৱা হৈছে৷ মানুহটো বৰ হতাশ হ’ল৷</p>

<p>ঘৰলৈ উভতি অহা মানুহটোক লক্ষ্য কৰি নিৱেদিতাৰ বেয়া লগাৰ অনুভৱটো আৰু দুগুণে বাঢ়িল৷ এসপ্তাহৰ পূৰ্বে মানুহটো যেনেকৈ আছিল ঠিক তেনেকুৱা এটা ৰূপতে দেখা গ’ল মজুমদাৰক৷ কেৱল খাবৰ সময়ত নিৱেদিতাই মাতোঁতে ছোফাৰ পৰা উঠি আহি ডাইনিঙত বহিছিল৷ এটা অতি শান্ত-শিষ্ট, বাধ্য ল’ৰাৰ নিচিনাকৈ বহি আগ্ৰহেৰে সৈতেই মজুমদাৰে ভাতকেইটা খালে৷ নিৱেদিতাই মানুহটোলৈকে চাই থাকিল৷ কিবা এটা কষ্টই নিৱেদিতাৰ বুকুখন গধুৰ কৰি তুলিলে৷</p>

<p>নিৰ্বাচনৰ ফলাফল ঘোষণাৰ দিনা নিৱেদিতাই কান্দোনটো ৰখাবই নোৱাৰিলে৷</p>

<p>আশী হেজাৰতকৈ বেছি ভোট পাই পাৰ্থিৱ বৰগোহাঁই জিকিছিল৷ দ্বিতীয় স্থানত আছিল পৰমেশ ফুকন৷ দহ হেজাৰ চৌত্ৰিছটা ভোট পাইছিল৷ অজিত মজুমদাৰে ভোট পাইছিল তিনি হেজাৰ চাৰিশ বাসত্তৰটা৷ মজুমদাৰে টিভিৰ সন্মুখত বহি থকা ঠাইতে হিয়া ঢাকুৰি কান্দিছিল৷ পৱন আৰু নিৱেদিতা সেই দৃশ্যৰ সাক্ষী হৈ ৰৈছিল৷ এটা সৰু ল’ৰাৰ দৰেই পাৰ্থিৱ বৰগোহাঁইৰ ভোটৰ সংখ্যাটোলৈ আঙুলিয়াই অজিত মজুমদাৰে চিঞৰি চিঞৰি কান্দিছিল– ‘এইবোৰ সৱ মোৰ ভোট আছিল নিৱেদিতা, এইখিনি ভোট মোৰ আছিল৷’ নিৱেদিতায়ো হুকহুকাই কান্দিছিল৷ কান্দিছিল পৱনেও৷</p>

<p>নিৱেদিতাৰ সঁচাকৈয়ে বহুত দুখ লাগিছিল৷ বিছনাত পৰি পৰিও নিৱেদিতাই কেৱল কান্দিছিল৷ কি সপোন দেখিছিল আৰু কি হৈ গ’ল৷ কিয় এনেকুৱা হ’ল? কিয় অজিতে তাইক প্ৰতাৰণা কৰিছিল? তায়েইবা কিয় প্ৰতিশোধৰ কথা ভাবিছিল? তাইতো তাক ক্ষমাও কৰি দিব পাৰিলেহেঁতেন? কি পালে তাই এইবোৰ কৰি? সৌৱা, পাৰ্থিৱ বৰগোহাঁই হাঁহি হাঁহি ফটো উঠিছে৷ নিউজ চেনেলৰ সাংবাদিকে আগুৰি ধৰিছে৷ সেয়া, সেইয়া– কাষত সেয়া পাৰ্থিৱৰ নৱপৰিণীতা পত্নী৷ ‘আপোনাৰ কেনে অনুভৱ হৈছে?’ সাংবাদিকে পাৰ্থিৱপত্নীক সুধিছে৷ প্ৰশ্নটো তাইক সোধা যেন লাগিছে নিৱেদিতাৰ৷ অস্থিৰ হৈ পৰা মাকক অনুৰাগে সুধিছে– ‘তোমাৰ কি হৈছে মা?’</p>

<p>অনুৰাগক শুৱাই থৈ নিৱেদিতা অজিতৰ কাষলৈ উঠি যাবলৈ লৈ ৰৈ গ’ল৷ এটা সাধাৰণ বস্তুৰ দৰেই এটা এটাচি বেগ তাইৰ বিছনাখনৰ কাষত পৱনৰ দৰেই বিশ্বস্ত ভংগীত থিয় দি আছে৷ তাত দহ কোটি টকা আছে৷ পাৰ্থিৱ বৰগোহাঁইৰ পৰা পোৱা৷ তাইৰ পৰিকল্পনাৰ অংশ হিচাপেই পইচাখিনি এতিয়াও ক’তো জমা দিয়া হোৱা নাই৷ বেলেগ ক’তো লুকুৱাই ৰখা নাই৷ এটা সাধাৰণ বেগৰ দৰেই থৈ দিয়া আছে যাতে অজিতে দেখিলেও মনত একো সন্দেহ নোপজে৷ তাই এই কথা ভালদৰেই জানে যে মানুহ লুকুৱাই থোৱা বস্তুৰ প্ৰতিহে অনুসন্ধিৎসু, দেখি থকা বস্তুৰ প্ৰতি নহয়৷ তাই অজিতৰ শোৱা কোঠালৈ উঠি যায়৷</p>

</body>
</html>