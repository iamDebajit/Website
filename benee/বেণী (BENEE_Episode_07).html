<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_07)</title>
</head>
<body>
    <h1>বেণী (BENEE_Episode_07)</h1>
    <h2>আদিপৰ্ব</h2>

<h3>৭. (মধ্যাংশ)</h3>

<p>মধুৱন্তীৰ বুকুত মুখ গুঁজি সি তাইৰ মাজলৈ সোমাব খুজিছিল৷ তাই আছিল নীৰৱে৷ তাৰ চুলিৰ মাজে মাজে তাইৰ লিহিৰি আঙুলিবোৰে ঢৌ খেলিছিল৷ তাই তাৰ সৈতে একাত্ম হ’বলৈ যত্ন কৰিছিল৷ সি তাইক শৈশৱৰ এটা ভাল লগা কথা ক’বলৈ কৈছিল৷ ভিতৰি ভিতৰি তাই কঁপি উঠিছিল৷ তাইৰ ভাল লগা কি আছিল? যিমান দূৰলৈকে মনত পৰে তাইৰ শৈশৱৰ সকলো ভাল লগা দিন এটা ৰাক্ষসৰ দৰে হাতেম আলিয়ে গিলি পেলাইছিল৷ এদিন হাতেম আলি সিহঁতৰ ঘৰৰ পৰা গুচি গৈছিল, কিন্তু হাতেম আলি মানুহটো এটা বিশেষ দিনলৈ পৰ্যবসিত হৈছিল আৰু সেই দিনটোৱে এটা প্ৰকাণ্ড ৰাক্ষসৰ ৰূপ ধাৰণ কৰিছিল আৰু প্ৰতিমুহূৰ্ততে তাইক খেদি ফুৰিছিল৷ কেতিয়াবা গোটেই দিনটো, কেতিয়াবা সাৰে থকা গোটেইখিনি সময় তাইক সেই ৰাক্ষসে গ্ৰাস কৰি ৰাখিছিল৷ কোনোবা এটা সময়ত তাই সমস্ত শক্তিৰে তাৰ বুকু বিদাৰি বাহিৰলৈ ওলাই আহিছিল আৰু মানুহৰ দৰে, এজনী ছোৱালীৰ দৰে কথা কৈছিল, হাঁহিছিল অথবা কান্দিছিল৷ তাই ময়ূখক সিহঁতৰ শৈশৱৰ গাঁৱৰ ঘৰটোৰ কথা কৈছিল৷ বাৰীখন আৰু পুখুৰীটোৰ কথা কৈছিল৷ গৰু, গোহালি আৰু পাৰ চৰাইবোৰৰ কথা কৈছিল৷ ককাকৰ সৈতে কেতিয়াবা পথাৰত গৰু-ছাগলী এৰাল দিবলৈ বা পানী খুৱাবলৈ যোৱাৰ কথা কৈছিল৷ কাঠৰ গড়ডালেৰে এৰালৰ খুঁটি পুতিবলৈ তাই কেনেকৈ জেদ ধৰিছিল, তাই পোতা খুঁটি কেনেকৈ সহজেই ছাগলী এজনীয়েও উভালি পেলাব পাৰিছিল আৰু সেই উভালি পৰা খুঁটিটো হাঁহি হাঁহি ককাকে কেনেকৈ মজবুতকৈ পুতি দিছিল সেই কাহিনী কৈছিল৷ তাই চোতালত খুদ চাউল খাবলৈ অহা ঘনচিৰিকাবোৰৰ কথা কৈছিল৷ ৰুণ দিয়া পাৰ চৰাইবোৰৰ কথা কৈছিল৷ কথা কৈ থকা মধুৱন্তীৰ ওঁঠ দুটা হঠাৎ বন্ধ হৈ গৈছিল আৰু তাই অনুভৱ কৰিছিল ময়ূখে অজগৰ এটাৰ দৰে তাইক মেৰিয়াই পেলাইছে আৰু এফালৰ পৰা গিলিবলৈ ধৰিছে৷</p>

<p>আৰু তাৰ পাছত– নিজৰ মুখতকৈ ডাঙৰ টোপটো গিলি লৰচৰ কৰিব নোৱৰা অজগৰটোৰ দৰে নিথৰ হৈ থাকি ময়ূখে তাইক ক’লে যে তাইৰ গাটো সাপৰ দৰেই চেঁচা৷</p>

<p>সেইদিনা ৰাতি মধুৱন্তীয়ে সপোনত আল্পছ পৰ্বতৰ নামনি অঞ্চলত বাস কৰা কিছুমান মানুহ দেখিছিল৷ সিহঁতৰ ৰাজকাৰেং, ৰাণী আৰু ৰাজসভা দেখিছিল৷ মানুহবোৰ দেখিবলৈ আদিম মানুহৰ দৰে আছিল৷ মতা মানুহবোৰ আছিল নিৰ্মেদ, অৰ্ধ উলংগ আৰু দীঘল দাঢ়ি-চুলিৰে ভোবোকাৰ৷ বেশ-ভূষা আছিল যুদ্ধলৈ ওলোৱা সৈনিকৰ দৰে৷ বুকু আৰু কঁকালত জন্তুৰ ডাঠ ছাল পিন্ধিছিল৷ কঁকালৰ একাষে একোখনকৈ দীঘল তৰোৱাল ওলমি আছিল৷ এছটা ডাঠ ছামৰাৰে কঁকালত সংযোগ কৰি এই সৈনিক পুৰুষবোৰৰ নিম্নাংশ তলা মাৰি থোৱা হৈছিল৷ এই সকলো তলাৰ চাবি আছিল ৰাণীৰ হাতত৷ শৌচ-প্ৰস্ৰাৱ কৰিবলৈ দিনটোৰ নিৰ্দিষ্ট সময়তহে এই তলাটো খুলি দিয়া হৈছিল৷ এই সৈনিকবোৰে নিজৰ পত্নীৰ সৈতে মিলিত হ’বলৈ ৰাণীৰ পৰা বিশেষ অনুমতি লাভ কৰিব লাগিছিল৷ কোনোবা তিৰোতাই ৰাণীৰ আগত মতাটোৱে কষ্ট দিয়া বুলি আপত্তি কৰিলে শূলত দিয়াৰ ব্যৱস্থা আছিল৷ সেইদিনা ৰাজসভা বহিছিল৷ সকলো পুৰুষ মন্ত্ৰী-পাৰিষদ নিতালে আছিল৷ প্ৰচণ্ড খঙত ৰাণী হৈ পৰিছিল উন্মাদৰ দৰে৷ তেওঁ শাসনভাৰ পোৱাৰ দহ বছৰৰ ভিতৰত এই প্ৰথমবাৰৰ বাবে এনে এটা অঘটন ঘটিছিল৷ তলা খুলি দিবলৈ যোৱা ৰাণীৰ দূতজনক পুৰুষ সৈনিকজনে নৃশংসভাৱে হত্যা কৰি পলায়ন কৰিছিল৷ বৃদ্ধ মন্ত্ৰীজনে ৰাণীক আশ্বস্ত কৰিব খুজিছিল যে– ‘এটা নিৰ্দিষ্ট সময়ৰ মূৰে মূৰে ৰাজ্যখনত এনে একোটা অঘটন দৈৱৰ ইচ্ছাক্ৰমেই সংঘটিত হৈ আহিছে৷’ এইবোৰ কথালৈ ৰাণীৰ কোনো ভ্ৰূক্ষেপ নাছিল৷ ৰাণী চিন্তিত আৰু উদ্বিগ্ন হৈ পৰিছিল পলায়ন কৰা সৈনিকজনে সংঘটিত কৰিব পৰা ঘটনাবোৰৰ কথা কল্পনা কৰি৷ কিন্তু ৰাণীক মন্ত্ৰীসকলে বুজাইছিল যে এজন পুৰুষে এনেকৈ খুব বেছি দিনটোত তিনিগৰাকী– তাতোকৈ বেছি ছোৱালী বা মহিলাৰ একো ক্ষতি কৰিব নোৱাৰে৷ ‘এই দুষ্ট সৈনিকক শিৰচ্ছেদ কৰা হওক’– ৰাণীয়ে কঠোৰ নিৰ্দেশ জাৰি কৰিছিল৷ ৰাণীয়ে লগতে কৈছিল যে ‘যিমান সোনকালে সম্ভৱ, বহু দূৰলৈ অথবা আন ৰাজ্যলৈ পলাই যোৱাৰ আগেয়ে এই সৈনিকক বিচাৰি উলিওৱা হওক৷’ ৰাণীৰ এই নিৰ্দেশ চাৰিওফালে ঢোল পিটি প্ৰচাৰ কৰি দিয়া হ’ল৷ খবৰ গৈ সেই সৈনিকৰ কাণতো পৰিল৷ সৈনিক ভয়ত আতংকিত হৈ পৰিল৷ সি সেই ৰাজ্যৰ পৰা পলায়ন কৰিবলৈ মন স্থিৰ কৰিলে আৰু আন্ধাৰৰ সুযোগ লৈ লুকাই লুকাই গৈ থাকিল৷ তাৰ মাজতো কিছুমান ছোৱালী আৰু মহিলাই তাক লগ পালে৷ এই সৈনিক পুৰুষক দেখি সকলোৱে ভয়ত পেপুৱা লাগিল৷ তলা খোলা থকা পুৰুষ কিমান ভয়ংকৰ হ’ব পাৰে এই দেশৰ নাৰীগণতকৈ কোনে ভালকৈ বুজিব৷ মধুৱন্তীয়ে দেখিলে, সেই পুৰুষ আহি তাইৰ সন্মুখত থিয় হৈছে৷ তাই কঁপি উঠিল আৰু তাইক এৰি দিবলৈ হাতযোৰ কৰি প্ৰাৰ্থনা কৰিলে৷ সৈনিক এধমক ৰ’ল৷ মধুৱন্তীয়ে তালৈ চালে আৰু চাই দেখিলে সেইটো দেখোন ময়ূখ৷</p>

<p>তাই চালে, দেখিলে তাইৰ বুকুত মুখ গুঁজি ময়ূখ নিশ্চিন্ত মনে এটা সৰু ল’ৰাৰ দৰেই শুই আছে৷ তাৰ গভীৰ, উমাল নিশ্বাস তাইৰ বুকুত লাগি গাৰ চাৰিওফালে বিয়পি গৈছে৷</p>

<p>পাছদিনা পুৱা সিহঁত গাড়ীৰে লুগানো অভিমুখে ৰাওনা হৈছিল৷</p>

<p>যাত্ৰাপথৰ মাজতে মাউণ্ট টিটলিছ যোৱাৰ সুযোগ আছিল৷ সিহঁত পোনেই লুগানো নগৈ টিটলিছ অভিমুখে আগ বাঢ়িছিল৷ মাউণ্ট টিটলিছ পৰ্বতশৃংগলৈ এঞ্জেলবাৰ্গৰ পৰা কেব্‌ল কাৰেৰে যাব লাগে৷ গোটেই এঞ্জেলবাৰ্গখন ঢৌ খেলা ঘাঁহনিৰে ভৰা, দেখিবলৈ তুলিকাৰে অঁকা ছবি এখনৰ দৰে৷ পাহাৰৰ নামনিটো এখন পাৰি থোৱা সেউজীয়া দলিচাৰ দৰে দেখা গৈছিল৷ মাউণ্ট টিটলিছ ছুইজাৰলেণ্ডৰ সুউচ্চ পৰ্বতকেইটাৰ ভিতৰত অন্যতম৷ গ্ৰীষ্মৰ সেই বতৰতো টিটলিছৰ বুকু বৰফেৰে ঢাক খাই আছিল৷ শুভ্ৰ মেঘমালাই আকাশ আৰু তুষাৰপৃষ্ঠক একেলগে চুমিবলৈ ধৰিছিল৷ দুপৰীয়াৰ আহাৰ খোৱাৰ পাছত সিহঁত লুগানোলৈ বুলি ৰাওনা হৈছিল৷</p>

<p>লুগানো চহৰ ইটালীৰ সীমান্তৱৰ্তী তথা ছুইজাৰলেণ্ডৰ দক্ষিণাঞ্চলত অৱস্থিত৷ পৰ্যটকৰ বাবে ইয়াৰ মূল আকৰ্ষণ লুগানো লেইক৷ প্ৰায় ৪৯ কিলোমিটাৰ জোৰা এই হ্ৰদটোৰ কিছু অংশ ইটালীৰ অন্তৰ্ভুক্ত৷ হ্ৰদটোৰ পাৰৰ লুগানো চহৰ, ওখ ওখ সেউজীয়া পাহাৰবোৰ আৰু তাৰ বুকুত গঢ় লৈ উঠা চহৰ, হোটেল, আৱাসবোৰে ভ্ৰমণপ্ৰিয় মানুহক সদায়েই আকৰ্ষণ কৰি আহিছে৷ পাহাৰীয়া এই চহৰখন সেইদিনা পাতল কুঁৱলীৰে ঢাক খাই পৰিছিল৷ মধুৱন্তীক সুখী দেখা গৈছিল৷ তাইৰ পাহাৰীয়া হ’লীডে’ হোমবোৰ বৰ পছন্দ হৈছিল৷ তাইৰ আগ্ৰহতে সেইদিনা সিহঁত লুগানতে ৰৈ গৈছিল৷</p>

<p>আয়োজন আৰু উদ্‌যাপন একোতে কৃপণালি কৰা নাছিল ময়ূখে৷ তাৰ কাৰণে জীৱনটো আছিল এটা ‘পেকেজ’ মাত্ৰ৷ সি বিশ্বাস কৰিছিল যে মানুহ সুখী হ’বলৈ জীৱনটো এটা ভাল পেকেজ হোৱাটো জৰুৰী৷ আৰু তাৰ কাৰণে ভাল ইনিচিয়েটিভো জৰুৰী৷ সি প্ৰতি মুহূৰ্ততে আগ্ৰহেৰে সৈতে মধুৱন্তীক সুখী কৰিবলৈ চেষ্টা কৰিছিল৷ তাৰ আগ্ৰহে মধুৱন্তীক যিমানে সুখী কৰিছিল, সমানে তাইৰ নিজকে দোষী দোষী লাগিছিল৷ বিছনাত পৰিয়ে ময়ূখে তাইক বুকুৰ মাজলৈ টানি লৈছিল৷ তাইক সুখী কৰিবলৈ সকলো ইনিচিয়েটিভ লৈছিল৷ মধুৱন্তীয়ে নিজক সমৰ্পণ কৰিবলৈ বাট বিচাৰিছিল, বিচাৰি আছিল, পাইছিল কিন্তু কিহবাই তাইক পিছফালৰ পৰা টানি ধৰিছিল আৰু ময়ূখৰ সৈতে যাব নোৱাৰি ৰৈ গৈছিল৷</p>

<p>কিয় এনেকুৱা হয়? কিহে তাইক টানি ধৰে৷ যি বাটেৰে গৈ সকলো মানুহ সুখী হয়, সকলো চৰাই-চিৰিকটি সুখী হয়, কীট-পতংগ, জন্তু-জানোৱাৰ সুখী হয়– সেই বাটেৰে গৈয়ো তাই কিয় সুখী হ’ব পৰা নাই৷ তাইৰ কিয় অকণো সুখবোধ নহয়? বিছনাখন দেখিলেই কিয় তাইৰ ভয় ভয় লাগে?</p>

<p>কাক সুধিলে তাই পাব এই প্ৰশ্নবোৰৰ উত্তৰ?</p>

<p>তাই ময়ূখলৈ চালে, এক সুখভংগীত সি টোপনি গৈছে৷ তাই আলফুলে ডিঙিটো মেৰিয়াই ধৰি বুকুলৈ টানি ল’লে৷ </p>

<p>পুৱা ময়ূখ সোনকালে উঠিল৷ তাইকো উঠাই দিলে৷ দুয়ো লৰালৰিকৈ গা-পা ধুলে, ব্ৰেকফাষ্ট কৰিলে আৰু ইণ্টাৰলাকেন অভিমুখে ৰাওনা হ’ল৷ মধুৱন্তীয়ে দেখিছে, সময় আৰু ঠাইবিশেষে তায়ো লৰালৰি কৰিব পাৰে, কিন্তু ময়ূখ সকলো সময়তে সপ্ৰতিভ৷ কোনো কথাতে তাইলৈ ৰৈ নাথাকে, নিজেই আগভাগ লয়৷ তাইৰ জানিবৰ মন যায় সি তাইৰ কথা কি বুলি ভাবে? সুধিবৰ মন যায় তাক৷ কিন্তু তাইৰ সাহস নহয়৷ সঁচাকৈয়ে তাইৰ গাটো সাপৰ দৰে চেঁচা নেকি?</p>

<p>পাহাৰীয়া এই বাটছোৱা কোনোবা কল্পনাবিলাসী শিল্পীয়ে তুলিকাৰে আঁকি উলিওৱা ছবি এখনৰ দৰেই অপূৰ্ব সুন্দৰ৷ এটা গন্তব্য স্থানক লক্ষ্য হিচাপে নোলোৱাকৈও এই বাটেৰে এটা ধুনীয়া, উপভোগ্য যাত্ৰা সম্ভৱ৷</p>

<p>গোটেই ইণ্টাৰলাকেনখন আৱৰি আছে ওখ ওখ পাহাৰে৷ এই প্ৰাচীৰ নেওচি প্ৰতিগৰাকী পৰ্যটকৰ দৃষ্টি কাঢ়ি নিছে আকাশ চুই থকা দূৰৰ শুকুলা পৰ্বতমালাই৷ সমানেই দৃষ্টি আকৰ্ষণ কৰি যোৱা সমতলভূমি, দূৰ-দূৰণিলৈকে প্ৰাণ জুৰোৱা সেউজীয়া৷ তাৰ মাজতে আছে দুটা হ্ৰদ, বহুতে কয় প্ৰকৃতিৰ দুটা যমজ সন্তান– ব্ৰিয়েনজ আৰু থুন৷ ইণ্টাৰলাকেন এডভেঞ্চাৰ স্পোৰ্টছৰ কাৰণেও বিখ্যাত৷ ট্ৰেকিং, হাইকিং বা পেৰাগ্লাইডিং কৰা লোকৰ কাৰণে ইণ্টাৰলাকেন লোভনীয় ঠাই৷ সকলো পৰ্যটকেই সাহস নকৰে৷ তেনে পৰ্যটকে লেইকৰ পানীত বোটিং কৰি, কাষৰ-পাঁজৰৰ দৰ্শনীয় স্থানবোৰ চায়ে গোটেই দিনটো কটাই দিব পাৰে৷</p>

<p>দ্ৰুত স্থান পৰিৱৰ্তন, ট্ৰেকিং, হাইকিং আৰু ট্যুৰিষ্ট স্পটবোৰত দৌৰাদৌৰি কৰি মধুৱন্তী ভাগৰি পৰিছিল৷ হোটেল উঠিয়ে খোৱা-বোৱা কৰি বিছনাত উঠিছিল৷ ময়ূখে সৰুকালৰ কথা ক’বলৈ আৰম্ভ কৰিছিল৷ কথা শুনি থাকোঁতেই তাইৰ টোপনি আহি গৈছিল৷ তাৰো ভাগৰ লাগিছিল৷ সি মধুৱন্তীলৈ চালে আৰু টোপনিটো ভাঙি দিবলৈ বেয়া লাগি সিও শুই পৰিল৷ তাৰ জানিবলৈ মন গৈছিল, সুখী হ’বলৈ মধুৱন্তীৰ মন নাযায়নে?</p>

<p>ইণ্টাৰলাকেনৰ পৰা য়ুংফ্ৰাউয়কৰ দূৰত্ব বৰ বেছি নহয়৷ বিছ কিলোমিটাৰমান বাট অতিক্ৰম কৰাৰ পাছতে পোৱা যায় গ্ৰিনডেলৱাল্ড৷ পাহাৰৰ গাতে থকা গাঁওবিলাক, ফুলৰ বাগিচাৰে পৰিবেষ্টিত সৰু সৰু কাঠৰ ঘৰবোৰ মধুৱন্তীৰ বৰ ভাল লাগিছিল৷ গ্ৰিনডেলৱাল্ড আৰু য়ুংফ্ৰাউয়কৰ মাজত অৱস্থিত ক্লেইন ছেইডেক৷ চাৰিওফালে কেৱল সপোন যেন দৃশ্য৷ তাৰ পৰা ৰে’লেৰে ন কিলোমিটাৰমান গ’লেই য়ুংফ্ৰাউয়ক– ইউৰোপৰ সৰ্বোচ্চ ৰে’লৱে ষ্টেশ্যন৷ ইয়াৰ পৰা হাত মেলিয়ে ধৰিব পাৰি আল্পছ পৰ্বতমালাৰ ইগাৰ, মনছ, য়ুংফ্ৰাউ হিমশৃংগ৷ চকুৱে দেখালৈকে কেৱল বৰফ আৰু বৰফ৷</p>

<p>‘স্বপ্নবিলাসী মানুহ নিহত হ’বলৈ ইয়াতকৈ বেছি সৌন্দৰ্য থকাৰ প্ৰয়োজনেই নাই৷’ ময়ূখে কৈছিল৷</p>

<p>কিয় জানো, মধুৱন্তীৰ বৰ দুখ লাগিছিল৷ তাই একো কোৱা নাছিল৷ ময়ূখৰ চকুত তাই নিজকে বিচাৰি চাব খুজিছিল৷ ময়ূখে সেই দৃষ্টিত কাতৰ এহাল চকু দেখা পাইছিল৷ সি দেখিছিল পাতত বহিবলৈ লোৱা বেলিৰ ৰঙাখিনি তাইৰ চকুত বিয়পি গৈছে৷</p>

</body>
</html>