<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_34)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 34</h1>
    <hr>
    <h2>উদ্যোগপৰ্ব</h2>

<h3>৯</h3>

 

<p>নিশা দুই-তিনি বজালৈকে মানুহেৰে ভৰি থকা ঘৰখন তেনেই নিজম পৰিছিল৷ এঘাৰ বজাৰ আগতেই গোটেই চৌহদটো নিৰ্জনতাই গিলি পেলাইছিল৷ অজিত মজুমদাৰৰ টোপনি অহা নাছিল, আকাশ-পাতাল ভাবি বিছনাখনতে পৰি আছিল৷ মজুমদাৰ বহু দিনলৈ হতাশ আছিল৷ লাহে লাহে নিজেই নিজক বুজাইছিল৷ মজুমদাৰ নিশ্চিত আছিল যে এদিন এই মানুহবোৰে আকৌ ভিৰ কৰিবহি৷ এইটোৱে ৰাজনীতিৰ নিয়ম৷ জনতাৰো নিয়ম। এইবোৰ কথাৰ কাৰণেই মজুমদাৰ ৰাজনীতিলৈ আহিব খোজা নাছিল৷ ৰাজনীতি মন কোমল মানুহৰ পেছা নহয়৷ মজুমদাৰে মনটো ডাঠ কৰিছিল৷ মনৰ ভিতৰত নতুনকৈ এটা গড় বান্ধিছিল৷</p>

<p>চাওঁতে চাওঁতে চকুৰ আগতে চাৰিটা বছৰ পাৰ হৈ গৈছিল৷ মজুমদাৰে ভবাৰ দৰেই আকৌ ঘৰখন মানুহেৰে ভৰি পৰিছিল৷ সকলোৱে নতুন উদ্যমেৰে কাম কৰিছিল৷ মজুমদাৰে টিকট পোৱাৰ পাছত সেই উদ্যম কেইবাগুণে বৃদ্ধি পাইছিল৷ সকলোৱে এইবাৰ নিশ্চিত আছিল যে মজুমদাৰ জিকিবই৷</p>

<p>এইবাৰ মজুমদাৰ নতুন ৰূপত অৱতীৰ্ণ হৈছিল৷ যোৱা তিনি বছৰে মানুহটো সমষ্টিৰ মানুহৰ ঘৰে ঘৰে ঘূৰি ফুৰিছে৷ যাক যেনেকৈ পাৰিছে সহায় কৰিছে৷ সংঘ নামঘৰ মন্দিৰ মছজিদ একো বাদ পৰা নাছিল, সকলোকে কিবা এটা দিছে মানুহটোৱে৷ এইবোৰৰ সমানে মজুমদাৰে সাংবাদিক, সম্পাদক, কাকত আৰু নিউজ চেনেলৰ মালিকপক্ষৰ সৈতেও এটা বন্ধুত্বপূৰ্ণ, সৌহাৰ্দ্যৰ সম্পৰ্ক গঢ়ি তুলিছিল৷ মদে-ভাতে খাবলৈ পাওঁতে, নিজে নিকিনা বা কিনিব নোৱৰা হুইস্কীৰ বটল এটা উপহাৰ হিচাপে পাওঁতে, অতিৰিক্ত খৰচৰ বাবে কিছু অনাকাংক্ষিত ধন হাতত পৰোঁতে বহু সাংবাদিকেই মজুমদাৰৰ বন্ধু হৈ পৰিছিল যদিও মানুহটো পিছ দিয়াৰ লগে লগেই কোনোবাজনে টিপ্পনী দিছিল– ‘এইবাৰ আকৌ ভিডিঅ’ ক্লিপ ওলাই যায় বুলিয়ে আমি এইখিনি খাবলৈ-ব’বলৈ পাইছোঁ৷ নহ’লে মজুমদাৰে গোল্লা খুৱাই গুচি গ’লহেঁতেন৷’ মানুহভেদে শব্দ আৰু বাক্যৰ সামান্য সালসলনি হৈছিল, কিন্তু এইটো এটা পৰিচিত দৃশ্য হৈ পৰিছিল৷</p>

<p>‘কোনে কিডাল কৰিব?’ এইটো আছিল মজুমদাৰৰ ধাৰণা, ক্ষমতাৰ বলত হোৱা দম্ভ৷ এই দম্ভই মজুমদাৰক ভয় কৰিবলৈ, সচেতন হ’বলৈ শিকোৱা নাছিল৷ কাষে-পাঁজৰে থকা মানুহবোৰক বিশ্বাস কৰিছিল বাবেই বেফিকৰ সকলো কাম কৰিছিল৷ যোৱা নিৰ্বাচনৰ সেই ঘটনাই মানুহটোক বহুত কথা শিকাইছিল৷ সেইবোৰ ভুল নকৰা হ’লে আজি বিধায়ক অথবা মন্ত্ৰী হৈ থাকিব পাৰিলেহেঁতেন৷ এই পশ্চাতাপে মানুহটোক কৌশলী হ’বলৈ শিকাইছিল৷ মজুমদাৰে ভাবিছিল, এইবাৰ আৰু কোনেও যোৱাবাৰৰ দৰে গে’ম খেলিব নোৱাৰিব৷</p>

<p>মজুমদাৰে এইবাৰ নিৱেদিতাও তেওঁৰ কাষত থকাটো বিচাৰিছিল৷ কিছুমান কথা নিৱেদিতাৰ সৈতে আলোচনা কৰিছিল৷ নিৱেদিতাৰ মন-মেজাজ ভাল থাকিলে পতি-পত্নীৰ দৰে বিছনাত উঠিছিল৷ মজুমদাৰে নিৱেদিতাক বুজি পোৱা নাছিল৷ নিৱেদিতাই কিন্তু ঠিকেই বুজিছিল৷ তাই পৱনৰ পৰা সকলো খবৰ পাইছিল৷ এইবাৰ নিৱেদিতাৰ অভিযোগ আছিল, কিন্তু বিদ্ৰোহ নাছিল৷ তাই নিজেও এখন নিজৰ পছন্দৰ পৃথিৱী গঢ়ি লৈছিল৷ গিৰীয়েক হিচাপে অজিতৰ পৰা লাভ কৰা সান্নিধ্যখিনি তাইৰ কাৰণে প্ৰাপ্তিত উৎফুল্লিত হ’ব নোৱৰা সামান্য এটা বোনাছ আছিল৷</p>

<p>নিৱেদিতাই ভাবিছিল যে অজিতে যিদিনাই নিজৰ সকলো ভুল বুজি পাব, সেইদিনাই তাই নিজেও ভুলৰ প্ৰায়শ্চিত্ত কৰিব৷ কিন্তু কথাবোৰ ভবাৰ দৰে নহয়৷ ঘটনাবোৰ কল্পনা কৰাৰ দৰে নঘটে৷ অজিতে কিছুমান ভুল বুজি পাইছিল কিন্তু সলনি হোৱা নাছিল৷ কৌশলী হৈছিল কিন্তু শুধৰণি কৰা নাছিল৷</p>

<p>‘তুমি যদি কাৰোবাক সলনি কৰিব নোৱাৰা, তেনেহ’লে নিজেই সলনি হৈ যোৱা৷’ ক’ৰবাত পঢ়া এই বাক্যটো প্ৰতি মুহূৰ্ততে তাইৰ মনলৈ আহি আছিল৷ অৱশেষত তাই নিজক সলনি কৰাৰে সিদ্ধান্ত লৈছিল৷ সেই সলনি হোৱাটো তাইৰ অভ্যাসত পৰিণত হৈছিল৷ নে আসক্তিত পৰিণত হৈছিল? তাই জনা নাছিল৷</p>

<p>তাই জনা নাছিল আসক্তি আৰু অভ্যাসৰ মাজত কিবা মিল আছিল নে কিবা সাংঘাতিক পাৰ্থক্য আছিল৷</p>

<p>অজিতৰ সৈতে পুনৰ দাম্পত্য আচাৰ পালন কৰাৰ পাছতো অভ্যাসবশতঃ অথবা আসক্তিৰ ফল হিচাপে পৱন আৰু বিপুলক মন গ’লেই বিছনালৈ টানিছিল৷ বেছিভাগ পৱনেই আহিছিল৷ বিপুল ল’ৰাটোৰ ইমান দিনে সাহসটোৱেই নহ’ল৷ নিৱেদিতাই বিচাৰিছিল দুৰ্দমনীয় এক ধুমুহাত গছৰ ডাল-পাত ভাগি উৰি গৈ ক’ৰবাত পৰকগৈ৷ কিন্তু বিপুল থিয় হৈছিল ৰাজসিংহাখনৰ কাষত হাতত চোঁৱৰ লৈ থিয় হোৱা এজনী দাসীৰ দৰে৷ এক ধীৰ ছন্দত চোঁৱৰৰ বা দিছিল৷ কেতিয়াবা নিৱেদিতাই এই বা বৰ উপভোগ কৰিছিল৷ তেনে এটা আকাংক্ষা নিৱেদিতাৰ মনত ওপজাৰ দিনা বিপুলেও বিছনাত উঠাৰ সুযোগ পাইছিল৷ কিন্তু পৱন আছিল নিৱেদিতাই বিচৰাৰ দৰে৷</p>

<p>পৱনৰ পৰাই তাই মদ খাবলৈ শিকিছিল৷ প্ৰথমতে এদিন সি এবটল ৰেড ৱাইন আনি দিছিল৷ অতি কম দিনৰ ভিতৰতে এনেকুৱা এটা দিন আহি পাইছিল যে চৰবতৰ দৰে দিনতো এবাৰ খাইছিল৷ তাৰ পাছতে তাই হুইস্কী খাবলৈ লৈছিল৷</p>

<p>ভাল কথা একোটাকো কিছুমান মানুহে বুজি নাপাই নিৱেদিতাৰ দৰে ভুল ঠাইত প্ৰয়োগ কৰে৷ সেই ভুল প্ৰয়োগেই মানুহৰ ভাগ্য সলনি কৰে৷ ভাগ্য সলনি কৰিবলৈ বেলেগে বিধাতা এজন বহি নাথাকে৷ ‘নিজকে সলনি কৰা’ কথাটোৰে নিৱেদিতাক কোনোৱেই মদ খাবলৈ আৰু যৌনাচাৰ কৰিবলৈ দিয়া নাছিল৷ নিৱেদিতাই সলনি কৰিবলৈ গৈ নিজকে অজিত মজুমদাৰৰ দৰেই এটা চৰিত্ৰহে নিজৰ ভিতৰত গঢ়ি তুলিছিল৷</p>

<p>সকলো আয়োজন সুকলমে কৰিও অজিত মজুমদাৰ এইবাৰ ভয়মুক্ত হৈ থাকিব পৰা নাছিল৷ কেন্দ্ৰত চৰকাৰ সলনি হৈছিল৷ এই পৰিৱৰ্তনে নিৰ্বাচনতো প্ৰভাৱ পেলোৱাটো প্ৰায় নিশ্চিত হৈ পৰিছিল৷ পূৰ্বৰ চৰকাৰখনৰ দুৰ্নীতিয়ে এনে এক ভয়ংকৰ ৰূপ লৈছিল যে সাধাৰণ মানুহক সংগঠিত কৰিবলৈ বিৰোধী দলটোৱে এটা সুন্দৰ সুযোগ পাইছিল৷ হেলনীয়া ঠাইত কিবাকৈ পৰি যোৱাৰ পৰা বাচি থকা গাড়ীখন যেন মানুহে সহজেই ঠেলি পেলাব পাৰিব, সকলোৰে তেনেকুৱা অনুভৱ হৈছিল৷</p>

<p>ফলাফল ঘোষণা কৰাৰ লগে লগে সেই অনুভৱ সত্যত পৰিণত হৈছিল৷ অভিলেখ সংখ্যক আসনেৰে নতুন দলৰ চৰকাৰ হৈছিল৷ অজিত মজুমদাৰ হাৰিছিল৷ কিন্তু মানুহটোৰ সুখ এইটোৱে আছিল যে মাত্ৰ তিনিশ আঠাইছটা ভোটৰ ব্যৱধানত পৰাজিত হৈছিল৷ ষাঠি হেজাৰ ভোট পোৱাটো এজন প্ৰাৰ্থীৰ বাবে আশাব্যঞ্জক আৰু আনন্দৰ কথাই আছিল৷ মজুমদাৰ নিশ্চিত আছিল যে পাঁচ বছৰৰ পাছত তেৱেঁই বিজয়ৰ হাঁহিটো হাঁহিব পাৰিব৷</p>

<p>পুনৰ মানুহৰ সমাগম কমিছিল৷ চৰকাৰ সলনি হোৱাৰ লগে লগে কাম-কাজৰ গতিও সলনি হৈছিল৷ গোটেই দেশতে দেখা দিয়া অৰ্থনৈতিক অচলাৱস্থাই কাম-কাজ নোহোৱা কৰিছিল৷ যি দুই এটা সৰু-সুৰা কাম ওলাইছিল অতি স্বাভাৱিকভাৱেই দলৰ মানুহেহে সেই কাম কৰাৰ সুযোগ পাইছিল৷</p>

<p>নতুন চৰকাৰখন নিজৰ দলৰ নহ’লেও মজুমদাৰৰ চিনাকি মানুহেৰে ভৰি আছিল৷ মন্ত্ৰী হোৱা কেইবাজনো মানুহেই এটা সময়ত মজুমদাৰৰ লগতে খাই-বহি সময় কটাইছিল৷ সেইবিলাক মানুহে মজুমদাৰকো দল সলাবলৈ কৈ আছিল৷ মানুহটোৱে দেখিছিল লগৰ, পৰিচিত বহু মানুহেই নতুন দললৈ ঢাপলি মেলিছিল৷ নতুন চৰকাৰখনৰ পৰা নতুন নতুন সা-সুবিধা লোৱাৰ স্বপ্ন দেখিছিল৷ অজিত মজুমদাৰ থাকিলে কোনোদিনে কাম সৰকাব নোৱৰা কিছুমান ব্যৱসায়ী ঠিকাদাৰে নতুন চৰকাৰত নিজে ‘অজিত মজুমদাৰ’ হ’ব খুজিছিল৷ এনেকি মজুমদাৰে নিজেও ‘অজিত মজুমদাৰ’ হৈ থাকিবলৈ দল সলনি কৰিছিল৷</p>

<p>কিন্তু কামেই যদি নাথাকে, ৰাজকোষ উদং থাকে– কি কাম কৰিব?</p>

<p>দিনে দিনে মজুমদাৰৰ শক্তি ক্ষয় হ’বলৈ ধৰিছিল৷ এটা সময়ত জমা থোৱা ধনবোৰ মানুহবোৰে নিবলৈ আৰম্ভ কৰিছিল৷ লাহে লাহে নিশকতীয়া হ’বলৈ ধৰা মজুমদাৰে যিখিনি জমা আছিল সেইবোৰ এটকাও হৰন-ভগন নকৰাকৈ পৰৱৰ্তী নিৰ্বাচনত খৰচ কৰিবলৈ বুলি কুবেৰৰ পেৰাত সঞ্চয় কৰিছিল৷</p>

<p>মানুহবোৰৰ মন আৰু শৰীৰৰ ৰং সলনি হোৱাৰ দৰেই মজুমদাৰৰ ৰাজহাউলীটোৰো ভিতৰ আৰু বাহিৰৰ উজ্জ্বলতা ম্লান পৰিছিল৷ খৰচ কৰ্তন কৰিবলৈ গৈ কাম কৰা মানুহবোৰ বিভিন্ন অজুহাতত এৰিছিল, কেতিয়াবা খেদিছিল৷ খিংখিঙীয়া হৈ পৰা মজুমদাৰৰ ব্যৱহাৰতো কিছুমান মানুহে কাম বাদ দিছিল৷ পুৰণি হ’বলৈ ধৰা আচবাববোৰ সলাবলৈ, ঘৰৰ চৌহদটো, গে’টখন ৰং কৰিবলৈও মজুমদাৰৰ চিন্তা কৰিবলগীয়া হৈছিল৷ বছৰি নতুন গাড়ী লোৱা মানুহটোৱে চাৰি বছৰ ধৰি চলাই আছিল একেখন গাড়ী৷ ইমানখিনি কৰিও মজুমদাৰ নিৰ্বাচনৰ বাবে সাজু আছিল৷ কিন্তু সেই আকাংক্ষিত সময়টো আহি পোৱাৰ পাছত দেখা গ’ল দলে মজুমদাৰক টিকট নিদিলে৷ ভিতৰি ভিতৰি মানুহটো তেনেই নিশকতীয়া হৈ গ’ল৷</p>

<p>বহু স্বপ্ন, বহু আকাংক্ষা আৰু ইতিহাসৰ সাক্ষী হৈ ‘হেভেন অৱ আৰ্থ’ৰ খ্যাতি লাভ কৰা এই ঘৰটো এক নিঃসংগ বৃদ্ধৰ দৰে থিয় হৈ আছিল৷</p>

<p>কামৰ মানুহ সৰলা আৰু পৱনহে বাকী আছিলগৈ৷ আগৰ ৰান্ধনী ছোৱালীজনী নাই৷ তাই আঞ্জাত সদায়েই নিমখ বেছি দিয়ে৷ হাই ব্লাড প্ৰেছাৰ হোৱাৰ পৰা মজুমদাৰে কিমান যে গালি পাৰিলে, তথাপি তাই নুশুনে৷ মজুমদাৰে বিশ্বাস কৰিবলৈ লৈছিল যে তাই ইচ্ছা কৰিয়ে বেছিকৈ নিমখ দিয়ে৷ তাই যোৱাৰ পাছত ৰন্ধা-বঢ়াৰ পৰা আৰম্ভ কৰি ঘৰৰ আটাইবোৰ কাম সৰলাই কৰে৷ পৱনে বজাৰ-সমাৰ কৰে৷ মজুমদাৰ আৰু নিৱেদিতাৰ প্ৰয়োজনীয় কামবোৰ কৰি দিয়ে৷ কোনোবা ক’ৰবালৈ যাব লগা হ’লে পৱনেই গাড়ী চলায়৷ কেতিয়াবা অনুৰাগ বা নিৱেদিতাক লৈ পৱন ক’ৰবালৈ যাবলগীয়া হ’লে মজুমদাৰে নিজৰ গাড়ীখন লৈ নিজেই চলাই যায়৷ অনুৰাগে নিজেই গাড়ী চলাব পাৰে, কিন্তু তাক নিদিয়ে৷ তাৰ ওঠৰ বছৰেই হোৱা নাই৷ কেতিয়াবা চলাই গ’লেও লগত পৱন থাকে৷ আগৰ ছিটত বহি ক’ৰবাত পুলিচ চেকিং আছে নেকি পৱনে সেইটো চাই যায়৷ নিৱেদিতাই বাপেক-পুতেক দুয়োটাকে সদায় একেটা কথাকে কয়–</p>

<p>‘মানুহৰ দিন বেয়া হ’লে একোৱেই কামত নাহে৷ এতিয়া আমাৰ দিন বেয়া চলিছে৷ সাৱধানে নচলিলে ক’ৰবাত বিপদত পৰিম৷’</p>

<p>অনুৰাগে মাকৰ কথা একাণে সোমাবলৈ দি আনখন কাণেৰে উলিয়াই দিয়ে৷ মগজুত সোমাবলৈ অকণো সুযোগেই নিদিয়ে৷ তাৰ ধাৰণা হৈছে যে এই পৃথিৱীত আটাইতকৈ অলগৰ্ধ কোনোবা মানুহ যদি আছে তেন্তে সেইজনী তাৰ মাক নিৱেদিতা৷ কেতিয়াবা বাপেকৰ সন্মুখতে অনুৰাগে মাকক অলগৰ্ধ বুলি গালি পাৰে৷ বাপেকে একো এটা নকয়৷ পুতেকৰ এই ব্যৱহাৰৰ কাৰণে নিৱেদিতাই দুখ কৰে, মনে মনে কান্দে, কিন্তু গিৰীয়েকক একো নকয়৷ মাকক অলগৰ্ধ বুলি ক’বলৈ অনুৰাগে বাপেকৰ পৰাই শিকিছে৷ মাকৰ বিষয়ে তাৰ বহু ধাৰণা বাপেকৰ কথা শুনিয়েই হৈছে৷</p>

<p>নিৱেদিতাই মন কৰে, আজিকালি অনুৰাগে বাপেককো অলগৰ্ধ বুলিয়েই গালি পাৰে৷ কেতিয়াবা কয়, ‘ইউ আৰ ম’ষ্ট ফানী পাৰছন’৷ মজুমদাৰ মনে মনে থাকে৷ একো নকয়৷ ভিতৰি দুখ লাগে৷ কেতিয়াবা খং উঠি পুতেকক ওলোটাই কয়– ‘মই ফটুৱা মানুহ? ফানী পাৰছন?’</p>

<p>‘নহ’লেনো কি?’ অনুৰাগে বাপেকৰ মুখে মুখে লাগে৷</p>

<p>প্ৰচণ্ড এটা চৰ মাৰি দিবলৈ মন যায় মজুমদাৰৰ, কিন্তু ৰৈ যায়৷ মুখেৰে একো নামাতে৷ পুতেকৰ মুখখনলৈকে চাই থাকে৷ মজুমদাৰৰ ভয় হয়, এই উদ্ধত ল’ৰাটোৱে মুখে মুখে কথা কোৱাৰ দৰেই যদি ওলোটাই চৰ এটা মাৰি দিয়ে?</p>

<p>বাপেকৰ পৰা দৃষ্টি আঁতৰাই অনুৰাগে তাৰ কথাৰ ন্যায্যতা প্ৰতিপন্ন কৰিব খোজে– ‘ফানী নহ’লে এটা মানুহ ইলেকশ্যনত তিনিবাৰকৈ হাৰে নেকি? মোৰ পীয়েৰ গ্ৰুপে মোক যে ‘ফানী বেটা’ বুলি কয় তুমি জানা? মোৰ কি লাজ-সন্মান নাই?’</p>

<p>মাক-বাপেক দুয়োটা মৌন হৈ ৰয়৷ কোনেও একো নামাতে৷ পৱনে তাক বুদ্ধি কৰি আঁতৰাই লৈ যায়৷</p>

<p>নিৱেদিতাই মজুমদাৰক প্ৰায়ে কৈছিল– ‘এই পাৱাৰ পাৱাৰকৈ দম্ভালি মাৰি নাথাকিবা৷ বেয়া দিন পৰিলে সেই পাৱাৰেই তোমাক নিৰ্দয়ভাৱে কন্দুৱাব৷’</p>

<p>এতিয়া মজুমদাৰৰ কাণত সেই কথাটোৱে বাজি থাকে৷ দুখ লাগে৷ অনুশোচনা হয়৷ নিৱেদিতালৈ বেয়া লাগে মজুমদাৰৰ৷ পুতেকলৈও বেয়া লাগে৷ সেই বেয়া লগাৰেই পুতেকৰ সকলো উদ্ভণ্ডালি, দুৰ্ব্যৱহাৰ ক্ষমা কৰি দিয়ে৷ সুবিধা পালেই পুতেকক মৰমেৰে সকীয়নি দিয়ে, বুজায়৷ পৱনকো শিকায়– তাক গাড়ী চলাবলৈ নিদিবি দেই পৱন৷ তাৰ ওঠৰ বছৰেই হোৱা নাই৷ ক’ৰবাত কিবা ভুল কৰিলে বচাবলৈ যাবলৈ মোৰ এতিয়া কোনো শক্তি নাই৷</p>

</body>
</html>