<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_36)</title>
</head>
<body>
    <h1>বেণী (BENEE_Episode_36)</h1>
    <h2>উদ্যোগপৰ্ব</h2>

<h3>১১</h3>


<p>সেইখন ব্ৰহ্মাণ্ডৰ পৱন যেন সূৰ্য৷ সেই সূৰ্যক লৈয়ে গঠিত হৈছিল এখন অন্য সৌৰজগত, য’ত অজিত মজুমদাৰ, নিৱেদিতা আৰু অনুৰাগৰ এক শক্তিশালী অৱস্থিতি আছিল৷ এই তিনিওটা মানুহ যেন তিনিটা ডাঙৰ গ্ৰহ, যিয়ে সূৰ্যক কেন্দ্ৰ কৰি নিজৰ কক্ষপথত অবিৰত প্ৰদক্ষিণ কৰি আছিল৷ অজিত মজুমদাৰৰ মনোজগতত নিৱেদিতাৰ প্ৰৱেশ অসম্ভৱ আছিল৷ নিৱেদিতা মজুমদাৰৰ মনোজগতত প্ৰৱেশ কৰাৰ শক্তি অজিত অথবা অনুৰাগ কাৰোৰে নাছিল৷ একেদৰে অনুৰাগৰ স্বতন্ত্ৰ মনোজগতৰ সৈতে মাক-বাপেকৰো একো সম্পৰ্ক নাছিল৷ যেন পৃথিৱীৰ পৰা সকলোৱে মঙল গ্ৰহটো থকাৰ কথা জানি আছিল, কিন্তু তাত থকা জীৱৰ উপস্থিতি অথবা জীয়াই থাকিবলৈ প্ৰয়োজন হোৱা অক্সিজেন, পানী আদিৰ দৰে নহ’লেই নোহোৱা বস্তুবোৰ আছিল নে নাই সেই বিষয়ে জ্ঞাত নাছিল৷ এজন সাধাৰণ মানুহে কথাবোৰ যেনেকৈ ভাবিছিল, মঙল গ্ৰহত বাস কৰিব পৰা গ’লেওনো তেওঁলোকৰ জীৱনলৈ কি পৰিৱৰ্তন আহিব– ঠিক তেনেকৈয়ে ভাবিছিল মজুমদাৰ, নিৱেদিতা, অনুৰাগহঁতে৷ এই পৃথিৱীত বাস কৰা কোটি কোটি জীৱৰ দৰেই এটা জীৱ হিচাপে খাইছিল, শুইছিল আৰু ভোগ কৰিছিল৷ আজি যিটো ভোগ কৰিছিল কাইলৈ নতুনকৈ অথবা নতুন কিবা এটা ভোগ কৰাৰ চিন্তাৰেই সাৰে থকা সময়খিনি মগজুটোক ব্যস্ত ৰাখিছিল৷ টোপনিত থকাৰ সময়তো অৱচেতন মনত চলি থকা দৃশ্যবোৰৰ আন্‌-কাট ভিজুৱেল চকুৰ আগত পৰিৱেশিত হৈছিল৷</p>

<p>পৱনসূৰ্যৰ পোহৰ ৰশ্মি মজুমদাৰ পৰিয়ালৰ তিনিওখন পৃথিৱীতে পৰিছিল৷ সেই সূৰ্যৰ তাপ কেৱল নিৱেদিতাৰ বাবে আছিল৷</p>

<p>পৱনে তিনিওটা মানুহৰে সমানে খেয়াল ৰাখিছিল৷ যাক যি প্ৰয়োজন হৈছিল তাকে যোগান দিছিল৷</p>

<p>অনুৰাগৰ পৃথিৱীখন তেতিয়াও সিমান ডাঙৰ হোৱা নাছিল৷ পৱন আৰু দৰ্শিতক লৈয়ে সি গোটেইটো কক্ষপথ প্ৰদক্ষিণ কৰিছিল৷ কিছুমান কথা পৱনৰ পৰা শিকিছিল, কিছুমান কথা শিকিছিল দৰ্শিতৰ পৰা৷ কেতিয়াবা সি দৰ্শিতকো কিছুমান কথা শিকাইছিল, তাৰে ভিতৰত স্বতঃকামৰ কথা কওঁতে দৰ্শিত আশ্চৰ্যত স্তব্ধ হৈ গৈছিল৷ শিকা কথাটো কৰি চাই সি পুনৰবাৰ স্তম্ভিত হৈছিল আৰু অনুৰাগক লগ পাবৰ সময়ত গুৰুদেৱ বুলি সম্বোধন কৰিছিল৷</p>

<p>ইমান দিনৰ চিনাকি শৰীৰটোৰ মাজতে হঠাৎ ইটোৰ পাছত সিটো পৰিৱৰ্তন বোধ অথবা লক্ষ্য কৰি থকাৰ সময়তে দুয়ো বন্ধুৱে বাহ্যিক জগতৰ অন্য কিছুমান আশ্চৰ্য আৰু আকৰ্ষণীয় বস্তুৰ সৈতে মুখামুখি হৈছিল৷</p>

<p>অনুৰাগৰ জন্মদিনৰ দিনা দৰ্শিত ৰাতি আছিল৷ নিৱেদিতায়েই তাক ৰাতি থাকিবলৈ জোৰ কৰিছিল৷ পৱনৰ পৰা নিৱেদিতাই জানিছিল যে অনুৰাগে দৰ্শিতৰ সৈতে থকা সময়খিনিয়েই বৰ আনন্দত কটাইছিল৷ সেই বিশেষ দিনটোত স্মৃতিকাতৰ হৈ থকা নিৱেদিতাই অনুৰাগক সুখী হৈ থকাটো কামনা কৰিছিল৷ নিৱেদিতাৰ প্ৰতিটো মুহূৰ্তই যেন দুখত পাৰ হৈছিল৷ বুকুৰ মাজত সোমাই থকা ল’ৰাটো দিনক দিনে তাইৰ পৰা আঁতৰি গৈ আছিল৷ তাই বুজি পাইছিল কিন্তু অনুৰাগে একো বুজি পোৱা নাছিল৷ সি মাকৰ এটা কথাও মনা নাছিল৷ নিৱেদিতাই কিবা ক’লেই সি খং কৰিছিল আৰু নতুন কিছুমান ভাল নলগা শব্দৰে গালি পাৰিছিল৷ এই পৰিৱৰ্তনবোৰ ককাক-আইতাকহঁতৰ চকুতো পৰিছিল৷ দেউতাকে নিৱেদিতাক তাৰ যত্ন ল’বলৈ কৈছিল৷</p>

<p>এদিন দেউতাকে তাইক অত্যন্ত উদ্বিগ্নতাৰে কৈ উঠিছিল– ‘আমিতো তহঁতক তেনেকৈ ডাঙৰ কৰা নাছিলোঁ৷’</p>

<p>দেউতাকৰ খংটোৰ অৰ্থ তাই বুজিছিল৷ কিন্তু তাই দেউতাকক কেনেকৈ বুজায় যে অনুৰাগে তাইৰ ছাঁটোও সহ্য নকৰে৷ তাইৰ অজিতলৈ খং উঠে৷ ঘৰখনত যে ল’ৰা এটা অকলে অকলে ডাঙৰ হ’বলৈ লৈছিল বাপেকৰ কোনো খবৰেই নাছিল৷ কি পঢ়িছে, ক’লৈ গৈছে একোৱেই খবৰ নাছিল অজিত মজুমদাৰৰ৷</p>

<p>সেইদিনা ৰাতি দৰ্শিতে অনুৰাগৰ জন্মদিন উপলক্ষে মোবাইলত এখন সৰু চিনেমা দেখুৱাইছিল৷ অনুৰাগ উত্তেজনাত উন্মাদপ্ৰায় হৈছিল৷ চিনেমাখন শেষ হোৱাৰ আগেয়েই সি হলহলাই বমি কৰি দিছিল৷</p>

<p>‘কি অদ্ভুত দৃশ্য এইবোৰ–’ ৱাশ্বৰূমৰ পৰা ওলাই আহি মুখখন টাৱেলেৰে মচি মচি অনুৰাগে কৈছিল, ‘ইমান ঘিণ লগা–’</p>

<p>দৰ্শিতে হাঁহিছিল৷ সি অন্য এখন চিনেমা দেখুৱাইছিল৷ এইখন আগৰখনৰ দৰে নহয়৷ সি আশ্চৰ্যত একেদৰে চাই আছিল– হাৰে, এইটো দেখোন তাৰ তেনেই পৰিচিত দৃশ্য৷</p>

<p>সি অধিক মনোযোগেৰে চাই থাকে৷ এক ভয়ংকৰ উত্তেজনাত তাৰ তলপেটটো বিষোৱাৰ দৰে লাগে৷ বিষটো ক্ৰমাৎ বাঢ়ি আহে৷ তাৰ ৱাশ্বৰূমলৈ যাবলৈ মন যায়৷ সি যাবলৈ উঠা দেখি দৰ্শিতেও কৈ উঠে– ‘ময়ো যাম৷’</p>

<p>বিছনাত পৰি ৰোৱা মোবাইলটোত তেতিয়াও চিনেমাখন শেষ হোৱা নাছিল৷ দুয়োটা ফ্ৰেশ্ব হৈ বিছনালৈ উভতি অহাৰ সময়ত লাইভ ছেক্সৰ বিজ্ঞাপন এটা বাজি আছিল৷ সিহঁতৰ সেইবোৰলৈ আগ্ৰহ নাছিল৷ দৰ্শিতে মোবাইলটো বন্ধ কৰি কৈ উঠিছিল– ‘এতিয়া শুই যাম দেই–’</p>

<p>দুটা লেবেজান কিশোৰ শৰীৰ টোপনিত লালকাল দিছিল৷</p>

<p>পাছদিনা অনুৰাগে দৰ্শিতৰ পৰা শিকিছিল কেনেকৈ মোবাইলত তেনেকুৱা চিনেমা উলিয়াব পৰা যায়৷ পৰ্ণ বুজাবলৈ দৰ্শিতে চুটি ছবি শব্দটো ব্যৱহাৰ কৰিছিল৷ সেইটো তাৰ গুৰুদেৱে তাক শিকাইছিল৷ দৰ্শিতে কৈছিল যে যিবোৰ শব্দ মুকলিকৈ উচ্চাৰণ কৰিব নোৱাৰি সেইবোৰ ক’ড লেংগুৱেজ ব্যৱহাৰ কৰি ক’ব লাগে৷ চুটি ছবি শব্দটোৰ দৰেই দৰ্শিতে তাক আৰু বহু শব্দ শিকাইছিল৷</p>

<p>কিছুমান কথা শিকিবলৈ, শিকি উঠি ব্যৱহাৰ কৰিবলৈ অথবা কিছুমান কৌতূহল নিৰসন কৰিবলৈ দৰ্শিত অথবা অনুৰাগহঁতৰ সন্মুখত তিলমানো বাধা নাছিল৷ ভয় কৰিবলৈ সন্মুখত কোনো শক্তিৰ অস্তিত্ব নাছিল৷ সিহঁতৰ যি মন গৈছিল তাকে কৰিব পাৰিছিল৷</p>

<p>সেইদিনা প্ৰথমবাৰৰ বাবে সি মোবাইলত চুটি ছবি উলিয়াই চাইছিল৷ সি দেখিছিল তাৰ দেউতাকৰ দৰে এজন মানুহ, যাৰ ওপৰত উঠি আছিল এজনী সৰু ছোৱালী, ঠিক সি এদিন পৱনৰ সৈতে দেউতাকৰ শোৱা কোঠালৈ গৈ মনে মনে দেখা সেই দৃশ্যটোৰ দৰেই৷ সি সেইদিনা বুজি নোপোৱা কথাবোৰ ছবিখন চাই ভালকৈয়ে বুজিছিল৷ সি বুজি পাইছিল যে সেই ছোৱালীজনীৰ দৰেই মাকেও একে কামকে কৰিছিল৷ দেউতাকৰ প্ৰতি ওপজা ঘৃণাতকৈ অনুৰাগৰ মাকৰ প্ৰতি অধিক ঘিণ লাগিছিল৷ তাৰ নিজকে খুব অকলশৰীয়া বোধ হৈছিল৷ কিবা এটা দুখত তাৰ ডিঙিটো বিষোৱা যেন লাগিছিল৷ সেই বোধ, সেই বিষ আঁতৰ কৰিবলৈ সি হুইস্কী বাকি লৈছিল৷ দৰ্শিতৰ ষ্টাইলত চিগাৰেট জ্বলাই লৈ হুইস্কীৰ সৈতে সমানে পৰম সুখকৰ এখন জগতত সোমাই পৰিছিল৷</p>

<p>সময় আগবঢ়াৰ লগে লগে তাৰ দুখবোধটো নাইকিয়া হৈছিল আৰু কোনোবা মুহূৰ্তত নগ্ন শৰীৰবোৰৰ মাজত এক মুহূৰ্তৰ বাবে মাক অথবা দেউতাকৰ প্ৰতিচ্ছবিটো মনলৈ ভাঁহি আহিলেও তাৰ পাছ মুহূৰ্ততে হেৰাই গৈছিল৷</p>

<p>প্ৰতিদিনাই সি ৰাতি মোবাইলত চুটি ছবি চাইছিল, স্কুল বন্ধ থাকিলে দিনতো চাইছিল; আনকি সুবিধা পালে কেতিয়াবা স্কুলতো কোনোবা ৰূমত সোমাই তাৰ বন্ধুবোৰৰ সৈতে একেলগে চাইছিল৷ এই নগ্ন শৰীৰবোৰৰ মাজত কেতিয়াবা সি নিজকে কল্পনা কৰি লৈছিল আৰু লোপাক তাৰ লগত কল্পনা কৰি উত্তেজিত হৈ উঠিছিল৷ স্বতঃকামত প্ৰবৃত্ত হওঁতেও সি লোপাক কল্পনা কৰি পৰম সুখত চকু মুদি দিছিল৷</p>

<p>লোপাৰ সৈতে সি সৰুৰে পৰাই একেলগে পঢ়া৷ কিন্তু কিয় জানো, দৰ্শিতৰ সৈতে সিদিনা সিহঁত যেতিয়া ৰেস্তোৰাঁত খাবলৈ গৈছিল লোপাক তাৰ এজনী নতুনকৈ চিনাকি হোৱা ছোৱালীৰ দৰে লাগিছিল৷ সেইদিনা আছিল মালাৰ বাৰ্থ ডে’৷ মালা দৰ্শিতৰ নতুন গাৰ্ল ফ্ৰে’ণ্ড৷ লোপা মালাৰ বেষ্ট ফ্ৰে’ণ্ড৷ মালা দৰ্শিতৰ কাষৰ ছিটটোত বহাৰ লগে লগে লোপা তাৰ সৈতে বহিছিল৷ লোপাই তাৰ মোবাইলটো চাওঁতে, নিজৰ ইনষ্টা একাউণ্টটো খুলি দেখুৱাওঁতে লগা হাতখন, ওচৰ চাপি আহোঁতে লগা ভৰিখনত অনুৰাগে কোনোদিনে সন্মুখীন নোহোৱা এক শিহৰণৰ অভিজ্ঞতাৰ সৈতে মুখামুখি হৈ হঠাৎ অনুভৱ কৰিবলৈ ধৰিছিল যে লোপা দেখিবলৈ আগতকৈ বহুত বেছি ধুনীয়া হ’ল৷ সি তাইক কথাটো ক’বলৈ মুখ মেলি হঠাৎ অনুভৱ কৰিলে যে তাৰ দেখোন তাইলৈ ভয় লাগিছে৷ সি সংকুচিত হ’ল৷ সেইদিনা লোপাক এৰি অহাৰ পাছৰ পৰা সি চকু মুদিলেই তাইকে দেখি থকা হ’ল৷</p>

<p>এদিন সি উত্তেজনাত ক’ব নোৱৰা হৈ তাইলৈ মেছেজ কৰিছিল৷</p>

<p>লোপাও যেন সেই মেছেজটোৰ কাৰণেই ৰৈ আছিল৷ সিদিনা ওচৰত বহি ক’ব নোৱৰা কথাটো অনুৰাগে মেছেজত লিখিছিল– ‘মই আজিকালি তোমাক ধুনীয়া দেখোঁ৷’</p>

<p>‘এনেই ক’লা–’ লোপাই লিখিছিল৷</p>

<p>‘সিদিনা তুমি মোৰ কাষত বহি থাকোঁতেও তাকে ক’ব খুজিছিলোঁ৷’</p>

<p>‘কিয় নক’লা? বেয়া পাইছোঁ৷’</p>

<p>‘মোৰ ভয় লাগিছিল৷’</p>

<p>‘কিয়?’</p>

<p>‘নাজানো–’</p>

<p>পাছৰটো দেওবাৰে মালা লোপাহঁতৰ ঘৰলৈ গৈছিল৷ লোপাই তাইক অনুৰাগৰ কথা কৈছিল৷</p>

<p>‘ব’ল তেনেহ’লে, ক’ৰবাত ফুৰিবলৈ যাওঁ৷ মই দৰ্শিতক ফোন কৰোঁ, তই অনুৰাগক মাত৷’ মালাই কৈছিল৷</p>

<p>আটাইকেইটা দৰ্শিতৰ ঘৰত লগ লাগিছিল৷</p>

<p>প্ৰথমতে দৰ্শিতৰ কোঠাত, তাৰ পাছত লোপা-অনুৰাগক তাতে থাকিবলৈ কৈ দৰ্শিত অন্য এটা কোঠালৈ গৈছিল৷ ‘পূৰা এঘণ্টা সময় দিলোঁ৷ তাৰ পাছত খাবলৈ ওলাই যাম৷’ দৰ্শিতে কৈছিল৷ এক মুহূৰ্তৰ বাবে ৰৈ দৰ্শিতে কৈ উঠিছিল– ‘দুৱাৰখন মাৰি ল৷’</p>

<p>দৰ্শিত-মালা ওলাই যোৱাৰ পাছত দুয়ো দুফালে বহি ৰৈছিল৷ কাৰো মুখত বহু পৰলৈ মাত নাছিল৷</p>

<p>‘কিবা এটা কোৱা–’ লোপাই কৈছিল৷</p>

<p>বুকুত সাহস গোটাই অনুৰাগ বহি থকাৰ পৰা উঠি গৈ দুৱাৰখন বন্ধ কৰি দিছিল আৰু উভতি আহি লোপাৰ সন্মুখত হাত দুখন মেলি ধৰি এক গভীৰ আৱেগেৰে কৈ উঠিল– ‘হাগ মি, প্লিজ–’</p>

<p>অলপ লাজ, অলপ ভয়, কিছু ভাল লগা অনুভৱ লৈ লোপা তাৰ বুকুৰ মাজত সোমাই পৰিছিল৷</p>

<p>নিথৰ হৈ ৰৈছিল দুয়ো৷ কিমান সময় পাৰ হৈ গৈছিল একো হিচাপ নাছিল৷ দুয়ো আছিল দুখন অন্য কল্পনাৰ পৃথিৱীত৷ হঠাৎ লোপাই অনুভৱ কৰিলে তাইৰ পিঠিত সৰি পৰিছে গৰম যেন লগা এটা অনুভৱ৷ তাই তাৰ বুকুত হাত দুখন থৈ সামান্য ঠেলি ধৰিলে আৰু দেখি আশ্চৰ্যত মূক হৈ গ’ল– হাৰে, অনুৰাগে দেখোন কান্দিছে৷ এইবাৰ তাই তাক বুকুৰ মাজলৈ জোৰকৈ টানি ধৰিলে৷ অলপ সময় তেনেকৈ থাকি তাক বিছনাখনত বহাই দিলে আৰু এক গভীৰ আৱেগত প্ৰথমতে কপালত, তাৰ পাছত দুগালত আৰু তাৰ পাছত তাৰ ওঁঠত চুমা খালে৷ দুয়োটা শৰীৰৰ বাবেই সেয়া আছিল প্ৰথম অভিজ্ঞতা৷ কিন্তু অনুৰাগে অনুভৱ কৰিলে যে এই চুমাত নিশাৰ সেই উত্তেজনা নাছিল৷ ইয়াত আছিল সি বিচাৰি থকা অকণমান স্পৰ্শসুখ, এক গভীৰ নিৰাপত্তা৷ সি ইমানদিনে কি বিচাৰি ফুৰিছিল তাকো বুজি পোৱা নাছিল, এই মুহূৰ্তত সি কি বিচাৰি পালে তাকো বুজি পোৱা নাছিল, কিন্তু ইয়াকে বুজিছিল যে কিবা এটা হেঁপাহৰ বস্তু সি হঠাৎ বিচাৰি পাইছে৷</p>

<p>একেই অনুভৱ কৰিছিল আনটো শৰীৰেও৷ লোপাইও জনা নাছিল তাই কিয় সুখী হৈছিল৷ কিন্তু তাইৰ ধাৰণা হৈছিল যে তাইক ভাল পাবলৈ এই পৃথিৱীখনত কোনোবা এটা মানুহ ওলাইছে৷ কাৰোবাক প্ৰাণভৰি ভাল পাবলৈ এটা সুযোগ ওলাইছে৷ কাকো ক’ব নোৱৰা কথাবোৰ ক’বলৈ, হাতেৰে চুই চাবলৈ, নিজৰ বুলিবলৈ আজিৰ পৰা এটা নতুন অস্তিত্ব বিচাৰি পাইছে তাই৷</p>

<P>এক সুখবোধত তাই অনুৰাগক পুনৰ চুমা খালে আৰু তাৰ মূৰটো বুকুৰ মাজত চেপি ধৰি ৰৈ থাকিল৷ তাইৰ দুগালেদি নিজে ক’ব নোৱৰাকৈয়ে দুধাৰি চকুলো বৈ আহিল৷ তাইৰ এনেকুৱা লাগিল যেন অলপ সময়ৰ আগেয়ে অনুৰাগেও তাইৰ দৰেই কিবা অনুভৱ কৰিছিল আৰু সেয়ে কান্দিছিল৷ তাইৰ মনত প্ৰশ্নৰ উদয় হৈছিল–</P>

<p>সকলো থাকিও তাইৰ দৰেই অনুৰাগো অকলশৰীয়া নেকি?</p>

</body>
</html>