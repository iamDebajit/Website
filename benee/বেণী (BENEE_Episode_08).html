<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_08)</title>
</head>
<body>
    <h1>বেণী (BENEE_Episode_08)</h1>
    <h2>আদিপৰ্ব</h2>

<h3>৭. (শেষ অংশ)</h3>

 

<p>সেই তুষাৰ সাম্ৰাজ্য এৰি সিহঁত হোটেললৈ বুলি উভতিছিল৷ ট্ৰেইনত বহি মধুৱন্তীয়ে তাৰ বাহুতে মূৰ থৈ শুই আহিছিল৷ মধুৱন্তীৰ গাম্ভীৰ্য আৰু স্বল্পভাষী স্বভাৱটোৰ বাবেই তাইক দেখাৰ প্ৰথমদিনাই ময়ূখ আকৰ্ষিত হৈছিল৷ সেই প্ৰথম লগ পোৱা দিনটো তাৰ মনলৈ আহি আছিল৷ য়ুংফ্ৰাউয়কৰ সেই শীতৰ মাজতো তাইৰ নিশ্বাস আৰু স্পৰ্শৰ উম সি অনুভৱ কৰিছিল৷</p>

<p>সি উশাহত, অনুভৱত সেই উম ভিতৰ পৰ্যন্ত টানি ল’বলৈ বিচাৰিছিল৷</p>

<p>এই উম আৰু নিশাৰ চেঁচা অনুভৱৰ মাজত সি মধুৱন্তীক বুজিবলৈ চেষ্টা কৰিছিল৷</p>

<p>কিছুমান কথা যেন সি বুজি পাইছিল, ময়ূখৰ তেনে লাগিছিল৷ বুজি পোৱা যেন লগাৰ অলপ পাছতে সি আকৌ খেলিমেলিৰ মাজত সোমাই পৰিছিল আৰু বোধ হৈছিল যেন সি একোৱেই বুজি পোৱা নাছিল৷</p>

<p>সেইদিনা সি এটা সপোন দেখিছিল৷</p>

<p>সি দেখিছিল মধুৱন্তীয়ে অতি সাৱধানে বিছনাৰ পৰা নামি বাথৰূমলৈ গৈছিল৷ বহু দেৰিলৈকে বিছনালৈ উভতি নহা দেখি সি বিছনাৰ পৰা নামি গৈছিল আৰু বাথৰূমৰ দুৱাৰ খুলি দেখিছিল মধুৱন্তী তাত নাই৷ সি আচৰিত হৈছিল৷ তাৰ পাছত হঠাৎ ময়ূখৰ চকুত পৰিল শুবলৈ লোৱাৰ সময়ত পিন্ধা মধুৱন্তীৰ নাইটীটোলৈ৷ সি বিভ্ৰান্ত হ’ল আৰু চকু দুটা ভালকৈ মেলি বাথৰূমটোৰ চাৰিওফালে এবাৰ চালে৷ তাৰ পাছত সি আহি মূল দুৱাৰখন চালে৷ সেইখন বন্ধ আছিল৷ ডোৰ লক্‌টো এবাৰ পৰীক্ষা কৰি চালে৷ ঠিকে আছে, বন্ধ৷ সি খিৰিকীখনৰ কাষলৈ গ’ল৷ পৰ্দাখন টানি চালে আৰু সি দেখিলে যে সেইখন কাঁচৰ খিৰিকী৷ খোলাৰ কোনো ব্যৱস্থাই নাই৷ সি খিৰিকীৰ মাজেৰে বাহিৰত শূন্যতাৰ বাদে একো নেদেখিলে৷ সি বিছনাত পৰি আকাশ-পাতাল ভাবিবলৈ ধৰিলে৷ মধুৱন্তী অপ্সৰা বা কোনোবা মায়াপী নাৰী নেকি? নে কোনোবা শাপগ্ৰস্তা দেৱী? নে অতি চালাকিৰে দুৱাৰ খুলি মধুৱন্তী ক’ৰবালৈ পলাই গুচি গৈছে?</p>

<p>ভাবি ভাবি এটা সময়ত তাৰ টোপনি আহি গৈছিল৷ বাগৰ সলাবলৈ লৈ ময়ূখে অনুভৱ কৰিলে যে লৰচৰ কৰিব নোৱৰাকৈ সি বন্দী হৈ গৈছে৷ সি সাৰ পালে৷ দেখিলে মধুৱন্তী তাৰ কাষতে শুই আছে৷ তাই তাক সোঁহাতখনেৰে মেৰিয়াই ধৰিছে৷ তাইৰ হাতখনত ধৰি লাহেকৈ তাৰ গাৰ পৰা আঁতৰাই দিলে৷ সি উঠি বাথৰূমলৈ গ’ল আৰু উভতি আহি দেখিলে মধুৱন্তীৰ গাত তেতিয়াও সেই নাইটীটোৱেই আছিল যিটো শোৱাৰ সময়ত পিন্ধিছিল আৰু তাই নোহোৱা হোৱাৰ সময়ত বাথৰূমত খুলি থোৱা অৱস্থাত সি দেখিছিল৷</p>

<p>আশ্চৰ্যত তাৰ গোটেই ৰাতি টোপনি নাহিল৷ সি দেখিলে, মধুৱন্তী নিশ্চিন্তমনে কণমানি এজনীৰ দৰেই শুই আছে৷</p>

<p>গোটেই দিনটো সি প্ৰশ্ন কিছুমানৰ উত্তৰ বিচাৰি কটালে৷</p>

<p>ৰাতিটো আকৌ আহিল৷ সিহঁত আনদিনাৰ দৰেই শুবলৈ গ’ল৷ আগনিশা টোপনি নোহোৱা কাৰণে বিছনাত পৰাৰ লগে লগে ময়ূখৰ টোপনি আহি গৈছিল৷ কিন্তু আশ্চৰ্য আৰু আঘাতে জানো মানুহক শান্তিৰে শুবলৈ দিয়ে? সি খক্‌মক্‌কৈ সাৰ পালে৷ পায়ে মধুৱন্তীক খেপিয়াই চালে আৰু দেখিলে তাই বিছনাত নাই৷ আগনিশাৰ দৰেই সি বাথৰূমটো খুলি চালে৷ লাইটটো অফ্‌ আছিল৷ সি লাইটৰ ছুইচ্ছটো অন কৰি দি দেখিলে আগনিশাৰ দৰেই শোৱাৰ সময়ত পিন্ধা নাইটীটো খুলি থোৱা আছে আৰু মধুৱন্তী ক’তো নাই৷</p>

<p>কেতিয়া যে টোপনি আহিছিল সি গমেই নাপালে৷ সাৰ পাই দেখিলে মধুৱন্তী তাৰ গাত ধৰিয়ে শুই আছে৷ মধুৱন্তীৰ গাত তেতিয়াও সেই নাইটীটোৱেই আছিল যিটো শোৱাৰ সময়ত পিন্ধিছিল আৰু তাই নোহোৱা হোৱাৰ সময়ত বাথৰূমত খুলি থোৱা অৱস্থাত সি দেখিছিল৷ সি মধুৱন্তীক গাত ধৰি জোকাৰি দিবলৈ লৈয়ো ৰৈ গৈছিল৷ ময়ূখে ভাবিছিল, এই মুহূৰ্তত সুধিলে তাই ফাঁকি দিবও পাৰে৷ সি সময়লৈ অপেক্ষা কৰাটোৱেই জ্ঞানী মানুহৰ কাম হ’ব বুলি ভাবি মনে মনে সকলো আলেখলেখ চাই আছিল৷</p>

<p>দিনৰ সময়ত মধুৱন্তীৰ মাজত সি একো অস্বাভাৱিকতা দেখা নাছিল৷</p>

<p>সেইদিনা ৰাতিও আগনিশাৰ দৰেই মধুৱন্তী নাইকিয়া হৈছিল আৰু এটা সময়ত ঘূৰি আহিছিল৷</p>

<p>পাছদিনাও ঘটনাৰ পুনৰাবৃত্তি হৈছিল৷</p>

<p>তাৰ পাছদিনাও হৈছিল৷</p>

<p>তাৰ পাছদিনাও হৈছিল৷</p>

<p>ময়ূখ আচৰিত হৈছিল, সি সাৰে থকা অৱস্থাত এই ঘটনা কেতিয়াও ঘটা নাছিল৷ সি টোপনি যোৱাৰ ভাও ধৰিও চাইছিল, তেতিয়াও এই ঘটনা ঘটা নাছিল৷</p>

<p>সি মনে মনে খুব ভয় খাইছিল আৰু চিন্তিত হৈছিল৷ দিনে দিনে শুকাই-খীণাই গৈছিল৷</p>

<p>তেনেতে এদিন ঘটনাক্ৰমে সিহঁতৰ ঘৰৰ চোতালত এজনী মগনীয়া বুঢ়ী আহি উপস্থিত হৈছিল৷ ভীত, উদ্বিগ্ন ময়ূখে মগনীয়া বুঢ়ীক তাৰ দুখৰ কথা আদ্যোপান্ত বিৱৰি কৈছিল আৰু বুঢ়ী তাৰ দুখত দুখী হৈছিল৷ মগনীয়া বুঢ়ীয়ে তাক বুদ্ধি দিলে যে মধুৱন্তী যেতিয়াই বাথৰূম সোমাই কাপোৰ সলাই নাইকিয়া হ’ব, সি ঠিক সেই মুহূৰ্ততে তাই সলাই থৈ যোৱা কাপোৰসাজ জুই লগাই পুৰি পেলাব লাগিব৷ তেনে কৰিলে তাই য’তেই যি ৰূপতেই নাথাকক কিয় তাৰ ওচৰলৈ উধাতু খাই দৌৰি আহিব৷ তাই গাৰ পোৰণিত ছটফটাই উঠিব আৰু তেতিয়া সি তাইৰ গাত ঠাণ্ডা পানীত তিওৱা কাপোৰ এখন মেৰিয়াই দিব লাগিব৷ অলপ সময় কষ্ট পাব কিন্তু লাহে লাহে ভাল হৈ আহিব৷ ইয়াৰ পাছত আৰু কোনোদিনে তাই বেলেগ ৰূপ ধৰি কেনিও ওলাই যাব নোৱাৰিব৷</p>

<p>মগনীয়া বুঢ়ীক ঢেৰ বস্তু-বাহানি দি বিদায় দিয়া হ’ল৷ উপদেশ মতেই কাম৷ নিশা যেতিয়া তাই কাপোৰ সলাই নাইকিয়া হ’ল, সি তাইৰ কাপোৰসাজ জ্বলাই দিলে আৰু সি দেখিলে এডাল অজগৰ সাপ ধৰফৰাই ধৰফৰাই আহি তাৰ ভৰিৰ ওচৰত ৰৈ গ’ল৷ সি ভিজা কাপোৰখনেৰে অজগৰজনী ঢাকি দিলে আৰু ছটফটাই ছটফটাই তাই ক’বলৈ ধৰিলে– ‘এয়া তুমি কি কৰিলা ময়ূখ, এয়া তুমি কি কৰি পেলালা?’</p>

<p>সি সুধিলে– ‘তুমি সঁচাই মোৰ মধুৱন্তী হয়নে? হয়নে মাধু– কোৱা, তুমি হয়নে?’</p>

<p>‘হয় ময়ূখ৷ ময়ে তোমাৰ মধুৱন্তী৷ শাপগ্ৰস্তা এক নাৰী৷’</p>

<p>‘এতিয়া আমাৰ কি হ’ব মাধু?’</p>

<p>‘তুমি মোক মাৰি নেপেলাবা ময়ূখ৷ তোমাক কাবৌ কৰিছোঁ৷ মোৰ মায়ে খুব দুখ পাব৷ বৰ কষ্ট পাব মায়ে৷’</p>

<p>‘কিয় তেনেকৈ কৈছা? মই কিয় মাৰিম তোমাক? মই তোমাক ভাল পাওঁ মাধু৷ আই লাভ ইউ–’ কৈ কৈ ময়ূখে হুক্‌হুকাই কান্দি পেলালে আৰু লাহে লাহে চেতন-অৱচেতনৰ দোমোজাত আহি ৰৈ গ’ল৷ সি দেখিলে মধুৱন্তীয়েও কান্দিছে আৰু সি তাইক সাবটি ধৰিছে৷ সি ক্ৰমে চেতনলৈ উভতি আহি দেখিলে তাৰ গাত ধৰি কন্দনামুৱা মধুৱন্তীয়ে চিঞৰিবলৈ ধৰিছে– ‘তোমাৰ কি হৈছে ময়ূখ? শুনিছানে? সপোন দেখিছা নেকি ময়ূখ? সাৰ পাইছানে?’</p>

<p>সি শোৱাৰ পৰা উঠি বহিল৷ লাইটটো জ্বলালে৷ বাথৰূম গ’ল৷ উভতি আহি পানী খালে আৰু উদ্বিগ্ন মধুৱন্তীলৈ চাই হাঁহি দিলে৷</p>

<p>‘তামাম ফানী সপোন এটা দেখিছিলোঁ৷’</p>

<p>তাৰ চকু দুটা তেতিয়াও ভিজি আছে৷ গাললৈ বৈ অহা পানীখিনি তললৈ বিলীন হৈ গৈছে৷ মধুৱন্তীয়ে তাৰ মূৰটো নিজৰ বুকুৰ মাজলৈ টানি ল’লে৷</p>

<p>সকলো দুঃস্বপ্নৰে সংক্ৰমণ শক্তি থাকে নেকি? তাই ভাবিলে৷</p>

<p>‘শুবানে এতিয়া?’ তাই সুধিলে৷</p>

<p>সি একো নক’লে৷ তাৰ তেনেকৈয়ে ভাল লাগিছে৷ মধুৱন্তীয়ে লাহে লাহে তাৰ চুলিখিনি চুই থাকিল৷ এটা সময়ত তাই বুকুত এটা ভৰ অনুভৱ কৰিবলৈ ধৰিলে৷ তাই তাৰ মূৰটো গুচাই তাক শোৱাই দিলে৷</p>

<p>‘শোৱাচোন৷ মই কপালখন অকণমান মোহাৰি দিওঁ৷’ তাই ক’লে৷</p>

<p>সপোন কি বস্তু তাই জানে৷ দুঃস্বপ্নৰ কষ্ট কিমান তাকো তাই জানে৷ তাই ময়ূখক আলফুলে সেই কষ্টৰ পৰা সকাহ দিব খুজিছিল৷</p>

<p>লাহে লাহে সি অনুভৱ কৰিবলৈ ধৰিলে যে মধুৱন্তী এজনী চৰাই৷ কোমল পাখিৰে আবৃত এজনী গাত উম থকা চৰাই৷ স্বপ্নক সাকাৰ কৰিবলৈ, কণী উমনি দি নিজৰ পোৱালি ফুকাবলৈ এজনী চৰাইৰ শৰীৰত যিমানখিনি উঞ্চতা থাকিব লাগে মধুৱন্তীৰ বুকুতো হয়তো সিমানখিনিয়েই আছিল৷ সেই উঞ্চতা ক্ৰমে বাঢ়িবলৈ ধৰা যেন অনুভৱ হৈছিল আৰু তাৰ ভিতৰলৈকে বিয়পি গৈছিল৷</p>

<p>ইণ্টাৰলাকেন এৰি পুৱাই সিহঁত বাৰ্ণলৈ গ’ল৷ দূৰৈৰ পৰ্বতশিখৰ, ঘাঁহ-বন-ফুলনিৰে সুশোভিত পাহাৰৰ নামনি, লেইক আৰু উপত্যকাই গোটেই দেশখনকে ধুনীয়া কৰি ৰাখিছে৷ আজি আৰু ধুনীয়া দেখা গৈছে৷ ময়ূখে ট্ৰেইনত বহি তাৰ বন্ধুবোৰৰ কথা ক’বলৈ আৰম্ভ কৰিছে৷ মাজে মাজে মধুৱন্তীয়ে হাঁহিছে৷</p>

<p>হোটেল সোমায়ে সিহঁতে গা-পা ধুই ল’লে৷ ব্ৰেকফাষ্ট কৰিলে৷ ওলাবৰ সময়ত সি মধুৱন্তীক ওচৰ চপাই আনি গভীৰ আৱেগেৰে চুমা খালে৷ জুৰিখৰ হোটেলত প্ৰথমদিনা নিশাও ময়ূখে ঠিক এনেকৈয়ে তাইক সাবটি ধৰি চুমা খাইছিল৷ বিচাৰি নোপোৱা বস্তু এটা হঠাৎ পাই যোৱাৰ সমানে ভাল লাগিছিল মধুৱন্তীৰ৷ সেইদিনা ময়ূখে দুপৰীয়া তাইক ভাৰতীয় ৰেস্তোৰাঁ এখনত খুৱাবলৈ নিছিল৷ মধুৱন্তীয়ে সৰিয়হেৰে বনোৱা ইলিচ মাছৰ আঞ্জাখন বৰ ভাল পাইছিল৷ ভাত এসাঁজ খাবলৈ পোৱাটোৱেই বহুত বেছি ভাল লগা কথা আছিল, তাতে আকৌ ছুইজাৰলেণ্ডত ইলিচ মাছৰ আঞ্জা৷ তাই প্ৰশংসা কৰিছিল ময়ূখক আৰু কৈছিল যে ঘৰত খোৱা মাছৰ আঞ্জাখনতকৈ বেছি ভাল লাগিছিল৷ ময়ূখে হাঁহিছিল৷ কৈছিল যে ইলিচ মানে হ’ল পদ্মা নদীৰ ইলিচ৷ আমি তাতে ইলিচ বুলি যিটো মাছ খাবলৈ পাওঁ সেয়া বেছিভাগেই গংগা নদীৰ; কলকাতাৰ পৰা অহা৷ বহুতে গংগাৰ ইলিচটোকে পদ্মাৰ ইলিচ বুলি বেছি দামত বিক্ৰী কৰি গ্ৰাহকক ঠগে৷ আচলতে আজিকালি বেছিভাগ পদ্মাৰ ইলিচেই বেছি ধনৰ আশাত মাছ বেপাৰীবোৰে বাহিৰলৈ ৰপ্তানি কৰে৷ গতিকে বাংলাদেশৰ মানুহ আৰু বাহিৰৰ দেশৰ মানুহেহে পদ্মাৰ ইলিচ খাবলৈ পায়৷ অৱশ্যে, বাহিৰৰ দেশবোৰতো বহুত ৰেস্তোৰাঁই গংগাৰ ইলিচটোকে পদ্মাৰ বুলি বিক্ৰী কৰে৷</p>

<p>তিনিও দিশৰ পৰা আৰা নদীয়ে আৱৰি থকা এক উপত্যকা অঞ্চলত ছুইজাৰলেণ্ডৰ ৰাজধানী চহৰ বাৰ্ণ অৱস্থিত৷ বিশ্ব ঐতিহ্যক্ষেত্ৰ হিচাপে ইউনেস্কোৰ স্বীকৃতি পোৱা তিনি-চাৰি শ বছৰ পুৰণি এই চহৰখন চায়ে মানুহে কেইবাটাও দিন কটাই দিব পাৰে৷ সাংস্কৃতিকভাৱে সকলো দিশৰ পৰাই চহকী এই চহৰখনত এতিয়াও মধ্যযুগীয় বৈশিষ্ট্যবোৰ সংৰক্ষিত হৈ আছে৷ আৰা নদীৰ ওপৰৰ দলং, ৰাজহুৱা জলাধাৰ তথা ফোঁৱাৰাবোৰ, পুৰণি আৱক্ষ মূৰ্তিবোৰ, মিনাৰবোৰ, প্ৰাচীন ক্লক টাৱাৰটোৱে পৰ্যটকৰ মনত ক’ব নোৱৰাকৈয়ে শ শ বছৰ পুৰণি ঐতিহ্যৰ ছবি এখন আঁকি যায়৷ সিহঁতে আগবেলা সময়টো পুৰণি চহৰখন চালে৷ চহৰখনৰ ঠায়ে ঠায়ে থকা জলাধাৰ তথা ফোঁৱাৰাবোৰৰ ওপৰ অংশৰ ভাস্কৰ্যবোৰে তেওঁলোকৰ সমৃদ্ধ ঐতিহ্যৰ কথাকে সোঁৱৰাই থাকে৷ ৰজাদিনীয়া এই ৰাজহুৱা জলাধাৰবোৰৰ পানী এতিয়াও খাবৰ কাৰণে ব্যৱহাৰ কৰে৷ তাৰ পাছত সিহঁত আঠ শ বছৰ পুৰণি ক্লক টাৱাৰটো চাবলৈ গ’ল৷ টাৱাৰটোৰ বেৰত সজোৱা আছে এটা বিশাল আকাৰৰ ঘড়ী৷ এই ঘড়ীটোৱে দেশখনৰ জ্যোতিৰ্বিদ্যা চৰ্চাৰ চহকী ঐতিহ্যকে সদম্ভে প্ৰকাশ কৰি আহিছে৷ সময়ৰ উপৰি ঘড়ীটোৰ ভিতৰত প্ৰতিটো ঘণ্টাত তেওঁলোকৰ ঐতিহ্যৰ সৈতে সম্পৰ্কিত কিছুমান চৰিত্ৰৰ পুতলা আহি নাচিবলৈ লয়, এই কথাটোৱে পৰ্যটকৰ মনত কৌতূহলৰ সমানে আনন্দও প্ৰদান কৰি আহিছে৷</p>

<p>চহৰখনত ভালেমান যাদুঘৰ আৰু কলা বীথিকা আছে৷ আইনষ্টাইন মিউজিয়াম আৰু হিষ্টৰিকেল মিউজিয়াম আছে৷ আইনষ্টাইন হাউছ আছে৷ বাৰ্ণাৰ মুনষ্টাৰ আছে৷ বিখ্যাত চিত্ৰশিল্পী পল ক্লী চেণ্টাৰ, নেচাৰেল হিষ্ট্ৰী মিউজিয়াম, কমিউনিকেশ্যন মিউজিয়াম, গিৰ্জা আৰু কেথেড্ৰেলবোৰ আছে– ইচ্ছা থাকিও সিহঁতে সেইদিনা এই আটাইবোৰ প্ৰখ্যাত ঠাই চোৱাৰ হেঁপাহ পূৰণ কৰিব নোৱাৰিলে৷ সিহঁত ক্লক টাৱাৰৰ পৰা উভতি আহি কানষ্টমিউজিয়াম অৰ্থাৎ মিউজিয়াম অৱ আৰ্ট চাবলৈ গৈছিল৷ ছুইজাৰলেণ্ডৰ আটাইতকৈ পুৰণি, ১৮৭৯ চনতে সজোৱা এই যাদুঘৰটোত প্ৰায় ৫১ হেজাৰ পেইণ্টিং, ভাস্কৰ্য, ড্ৰয়িং, ফটোগ্ৰাফ আদি সংৰক্ষিত হৈ আছে৷ ইয়াত পল ক্লী, ৱাছিলী কেনডিনস্কি আৰু পাবলো পিকাছোৰ সৃষ্টিৰাজিক বিশেষভাৱে গুৰুত্ব দিয়া হৈছে৷ মধুৱন্তী নিৰ্বাক, মুগ্ধ হৈ গৈছিল, যেন বহু আকাংক্ষিত এক হেঁপাহ সন্মুখত বাস্তৱ হৈ থিয় হৈ আছে৷ দুপৰীয়া খোৱা-বোৱা কৰাৰ পাছত সিহঁত ৰোজেনগাৰ্টেন চাবলৈ গৈছিল৷ এয়া আছিল ময়ূখৰ একান্ত ইচ্ছাত, মধুৱন্তীক সুখী দেখাৰ বাসনাৰে বিশেষ দৰ্শন৷ ওঠৰ-ঊনৈছ শতিকাত কবৰস্থান হিচাপে ব্যৱহৃত এই স্থান বিংশ শতিকাৰ আৰম্ভণিৰ ফালে ৰাজহুৱা পাৰ্ক হিচাপে পৰিগণিত হৈছিল৷ ৰোজেনগাৰ্টেন হিচাপে খ্যাত এই গোলাপ বাগিচা তথা ৰাজহুৱা পাৰ্কখনত প্ৰায় দুশবিধ গোলাপৰ প্ৰজাতি সংৰক্ষিত হৈছে৷ মধুৱন্তীক বেছ উৎফুল্লিত দেখা গৈছিল৷ ময়ূখে তাইকে চাই আছিল৷ তাৰ পৰা ওলাই সিহঁত বিয়েৰ পাৰ্ক চাবলৈ গৈছিল৷ ভালুক পোৱালিবোৰ দেখি মধুৱন্তীৰ বেছি ভাল লাগিছিল৷ ‘সৰু ল’ৰা-ছোৱালীবোৰে বৰ ভাল পাব৷’ মধুৱন্তীয়ে কৈছিল৷</p>

<p>‘তাৰ মানে তুমি এতিয়া ডাঙৰ হৈছা?’ ময়ূখে জোকাইছিল তাইক৷ তাই একো নকৈ কেৱল হাঁহিছিল৷ ময়ূখে কৈছিল– ‘হ’ব দিয়া, আমি পাঁচ বছৰমানৰ পাছত আকৌ ফুৰিবলৈ আহিম৷’</p>

<p>ৰাতি মধুৱন্তীয়ে তাক সুধিছিল– ‘ময়ূখ, আমি ৰাতিপুৱাই জেনেভালৈ যাম নেকি?’</p>

<p>ওলোটাই সি তাইক সুধিছিল– ‘তোমাৰ ইয়াৰ পৰা যাবলৈ মন যোৱা নাই নেকি?’</p>

<p>তাইৰ আইনষ্টাইন মিউজিয়ামটো আৰু বোটানিকেল গাৰ্ডেনখন চোৱাৰ প্ৰবল ইচ্ছা আছিল৷ ময়ূখৰ কাৰণে মধুৱন্তী সুখী হোৱাটোৱেই প্ৰধান কথা আছিল৷ সিহঁত জেনেভালৈ বুলি ওলাওঁতে আবেলিয়ে হৈছিল৷ ময়ূখৰ ইচ্ছা আছিল লুছান চহৰখন চোৱাৰ৷ এই চহৰখনৰ গা চুয়ে জেনেভা যাব লাগিছিল৷ আগবেলাটো সিহঁতৰ বাৰ্ণতে পাৰ হোৱা বাবে সি লুছানৰ কথা বাদ দিছিল৷</p>

<p>জেনেভাত উপস্থিত হোৱাৰ লগে লগে যিকোনো মানুহৰে এই অনুভৱ হ’ব যে সঁচাকৈয়ে মই এখন আন্তৰ্জাতিক চহৰত উপস্থিত আছোঁ৷ ৰোন নদী আৰু লেইক জেনেভাৰ সংগমস্থানতে এই চহৰখন অৱস্থিত৷ ফ্ৰাঞ্চৰ একেবাৰে সীমামূৰীয়া চহৰ৷ ৰাষ্ট্ৰ সংঘ, ৰেড ক্ৰছ, বিশ্ব স্বাস্থ্য সংস্থা, বিশ্ব বাণিজ্য সংস্থা, ৱল্ডৰ্ বেংকৰ দৰে আন্তৰ্জাতিক সংস্থাৰ সদৰ কাৰ্যালয় এই চহৰতে অৱস্থিত৷ মধুৱন্তীৰ আগ্ৰহতে সি থাকিবলৈ লেইকৰ পাৰৰে হোটেল এখন ঠিক কৰিছিল৷ লেইক জেনেভাৰ আটাইখিনি সৌন্দৰ্য যেন বেলকনীৰে সিহঁতৰ কোঠালৈ বিয়পি পৰিছিল৷ সিহঁতে নিশালৈকে হ্ৰদৰ পাৰে পাৰে খোজ কাঢ়িয়েই ঘূৰি ফুৰিছিল৷ নিশা বহু পৰলৈকে মধুৱন্তী বিছনালৈ অহা নাছিল৷ তাই যেন সেইদিনা শুবলৈকে বিচৰা নাছিল৷</p>

<p>সিহঁতৰ সন্মুখত জেনেভা চহৰৰ পৰা নিচেই ওচৰ দূৰত্বত কম সময়ৰ ভিতৰতে ফুৰি আহিব পৰা বহুকেইটা পৰ্যটনক্ষেত্ৰ আছিল৷ আনফালে আছিল পুৰণি চহৰখন চোৱাৰ সুযোগ৷ পুৰণি চহৰখন ঐতিহাসিক ঠাই, যাদুঘৰ আৰু কলা বীথিকাৰে ভৰি আছিল৷ মধুৱন্তী দূৰলৈ ফুৰিব যাব খোজা নাছিল৷ সিহঁতে পুৰণি চহৰখন চাবলৈ গৈছিল৷ কেইবাটাও মিউজিয়াম আৰু আৰ্ট গেলাৰীত সোমাইছিল৷ ৰাষ্ট্ৰ সংঘ আৰু ৰেড ক্ৰছৰ কাৰ্যালয় চাবলৈ গৈছিল৷ তাৰ পাছত ময়ূখৰ ইচ্ছাত সিহঁত মাউণ্ট ছালেৱ চাবলৈ গৈছিল৷</p>

<p>বেলকনী অৱ জেনেভা হিচাপে খ্যাত এই পৰ্বতশৃংগটোলৈ কেব্‌ল কাৰেৰে যাব পাৰি৷ ফ্ৰাঞ্চৰ প্ৰিলেপ্‌ছ পৰ্বতৰ পৰা বিস্তাৰিত হৈ থকা এই পৰ্বতশৃংগটো বছৰটোৰ প্ৰায় সকলো সময়তে তুষাৰ সাজেৰে অপৰূপা হৈ থাকে৷ ইয়াত থিয় হোৱা প্ৰতিগৰাকী পৰ্যটকৰে দৃষ্টি কাঢ়ি নিব পাৰে দূৰৈত দেখা যোৱা লেইকটোৰ সৈতে জেনেভা চহৰখনৰ অনন্য সৌন্দৰ্যই– একে সময়তে, আনটো ফালে ৰিণি ৰিণি দেখা পোৱা ফ্ৰাঞ্চৰ পৰ্বতমালা আৰু চহৰছবিয়ে৷</p>

<p>তাৰ পৰা উভতি অহাৰ পাছত সন্ধিয়াটো সিহঁতে লেইক জেনেভাত বোটিং কৰিয়ে পাৰ কৰি দিছিল৷ ৰোন নদী আৰু লেইক জেনেভাই মধুৱন্তীক টানি ৰাখিছিল, তাই যেন আহিব পৰা নাছিল৷ ইতিমধ্যে সিহঁতৰ হোটেল এৰিবৰ সময় হৈছিল৷ সিহঁতৰ লৰালৰি লাগিছিল৷</p>

<p>আৰু নিশা নিজৰ দেশ, নিজৰ চহৰ আৰু ঘৰ অভিমুখে ডেউকা মেলি দিছিল৷</p>

</body>
</html>