<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_15)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
   <h2>Episode 15</h2>
   <hr>
   <h2>সভাপৰ্ব</h2>

<h3>২</h3>

<p>এটা কথাক বাদ দি তাতিয়ানাক ভালেই লাগিল মধুৱন্তীৰ৷ তাই কৈছিল– ‘ছেনছিটিভ মানুহবোৰে যুদ্ধ কৰিব নোৱাৰে৷’ তাতিয়ানাৰ সন্মুখত ওলোটাই কিবা ক’বলৈ মধুৱন্তীৰ ভাল নালাগিল৷ কিয় নোৱাৰিব ছেনছিটিভ মানুহে যুদ্ধ কৰিবলৈ? সকলো যুদ্ধইতো আৰু ঢাল-তৰোৱাল লৈ বা বন্দুক-বাৰুদ লৈ কৰা মানুহ হত্যাৰ আয়োজন নহয়৷ কিছুমান যুদ্ধ কোনেও গম নোপোৱাকৈও চলি থাকে৷ কোনোবা মানুহে জীয়াই থাকিবলৈ অকলে অকলে, মনে মনে যুঁজি থকা যুঁজখনো জানো যুদ্ধ নহয়?</p>

<p>আচলতে বহুত মানুহে নিজৰ জীৱনত সন্মুখীন নোহোৱালৈকে কিছুমান অভিজ্ঞতাক স্বাভাৱিকভাৱে স্বীকাৰ কৰিব নোৱাৰে৷ বহুতে তেনে অভিজ্ঞতাক ‘সম্ভৱ’ বুলি স্বীকাৰ কৰাতো বেলেগ কথা ‘অসম্ভৱ’ বুলি সহজতে নস্যাৎ কৰিবলৈও চেষ্টা কৰে৷ তাতিয়ানাই কথাটো কওঁতে হয়তো কাৰো অভিজ্ঞতাক নস্যাৎ কৰিব খোজাৰ চেষ্টা নাছিল, কিন্তু গুৰুত্বও নাছিল৷ গুৰুত্বহীনতাটোৱেও একধৰণে অস্বীকাৰ কৰাটোকে বুজায় নেকি?</p>

<p>ভাবি ভাবি বেলকনীতে বহি আছিল মধুৱন্তী৷ এই বহি থকাটো ময়ূখৰ বাবে অপেক্ষা কৰাও৷</p>

<p>ময়ূখ অফিচৰ পৰা ওলায়েই তিতিক লগ ধৰিবলৈ যাব খুজিছিল, কিবা এটা ভাবি সিদ্ধান্তটো সলনি কৰিলে৷ মধুৱন্তী অকলে আছে– সি ভাবিলে ঘৰলৈ যোৱাটোৱেই ভাল হ’ব৷ আগদিনাও ঘৰ সোমাওঁতে তাৰ বৰ দেৰি হৈছিল৷ নতুন ঘৰখনত তাইৰ অকলে অকলে ভাল নলগাটোৱেই স্বাভাৱিক৷</p>

<p>যোৱা দুদিন ধৰি সিহঁতৰ একো হোৱা নাই৷ সিদিনা তিতিয়ে কোৱা কথাবোৰ এতিয়াও তাৰ মূৰত পাকঘূৰণি খাই আছে৷ সঁচাকৈয়ে মধুৱন্তীৰ ফ্ৰিজিডিটীৰ সমস্যা আছে নেকি? যদি আছে তেন্তে কি কাৰণে তাই আক্ৰান্ত হৈছে? তাইক দেখিলে ভিতৰৰ পৰা তেনেকুৱা কিবা সমস্যা আছে যেন মুঠেই ধাৰণা নহয়৷ বায়েকে সেইকাৰণেই কৈছিল নেকি– ‘বাহিৰৰ পৰা দেখি ছোৱালী এজনীৰ ভিতৰৰ স্বাস্থ্যটো বুজা নাযায়৷ ছোৱালী মানুহৰ ভিতৰৰ স্বাস্থ্যটোহে আচল স্বাস্থ্য৷’ মধুৱন্তীয়ে নিজে এই কথা জানিছিল নেকি? তাৰ মনত আছে– যিদিনা সি তাইক বিয়াৰ প্ৰস্তাৱ দিছিল, তাই কৈছিল যে ‘তোমাক সুখী কৰিব পৰাৰ ক্ষমতা হয়তো মোৰ নাই৷ যদি সঁচাকে তেনেকুৱা হয়, তেতিয়া তুমি মোক দলিয়াই নেপেলাবানে?’ সি প্ৰচণ্ড আপত্তি কৰিছিল– ‘কিয় তেনেকৈ কৈছা? তুমি মোৰ কাৰণে এটা প্ৰডাক্ট নহয় যে ভাল নালাগিলে দলিয়াই দিম৷’ মধুৱন্তীৰ মুখত সেই মুহূৰ্ততো অকণমান হাঁহি বিৰিঙি উঠা নাছিল৷ তাই হাঁহিব জনা নাছিল নে এক অজান ভয়ত আতংকিত হৈ আছিল? আজিকালি বহুত মানুহেই এই কথা কয় যে বিয়াৰ পূৰ্বে বহুত ডেকা-গাভৰুৱে আতংকৰ চিকাৰ হয়৷ এইটো এতিয়া আমাৰ দেশৰ ডাঙৰ সামাজিক সমস্যাত পৰিণত হৈছে৷ বিয়াৰ পাছত কি হ’ব, সুখী হ’ব পাৰিমনে, ন্যূনতম স্বাধীনতাখিনি থাকিবনে, সংসাৰখন টিকি থাকিবনে, নে আদালতলৈ অহা-যোৱা কৰিয়েই জীৱনৰ মূল্যৱান সময়খিনি শেষ হৈ যাব, জীৱনটো ধ্বংস হৈ যাব নেকি আদি হাজাৰটা প্ৰশ্নই বেছিভাগ ল’ৰা-ছোৱালী, মাক-দেউতাককে আতংকিত কৰি তোলে৷ এই আতংকৰ জন্ম দিছে চকুৰ আগত ঘটি থকা ঘটনাবোৰে৷ মধুৱন্তী তেনেকৈয়ে আতংকিত হৈছিল নেকি? এতিয়াও তাইৰ সেই ভয় আছে নেকি? নে তাইক সি সেই বিশ্বাস দিবই পৰা নাই য’ত তাই মুকলি মনেৰে জীৱনটো জীয়াব পাৰে? তাই তাক ভয় কৰে নেকি?</p>

<p>নাই নাই, এইবোৰ কথা তাইৰ সৈতে পাতিব লাগিব; তাইৰ মনৰ পৰা সেই ভয় গুচাব লাগিব– ময়ূখে ভাবে৷ সি এইবোৰ কথা কাকো নকয়, কাকো নোসোধে, তিতিৰ লগতো এই বিষয়ে কথা নপতাৰ সিদ্ধান্ত লয়, সি নিজেই ইয়াৰ ৰাস্তা উলিয়াব৷ তাৰ মনটো ভাল লাগি যায়, মন যায় এই মুহূৰ্ততে যেন ঘৰ গৈ উপস্থিত হ’ব আৰু মধুৱন্তীক বুকুৰ মাজলৈ টানি লৈ চুমাৰে উপচাই দিব– সেই দিনটোৰ দৰেই৷ কিন্তু লৰচৰ নোহোৱা যানজঁট আৰু ভাঁহি অহা বিকট, বীভৎস শব্দবোৰে তাক তিক্ততাৰ অতল তলিলৈ ঠেলা মাৰি পেলাই দিয়ে৷ পিছফালৰ পৰা জোৰকৈ টানি ধৰে, আগবাঢ়িবলৈ অথবা ওপৰলৈ উঠি আহিবলৈ নিদিয়ে৷</p>

<p>ময়ূখে গাড়ীৰ পৰাই দেখিছিল, মধুৱন্তী বেলকনীত বহি পদূলিলৈকে চাই আছিল৷</p>

<p>হাত-ভৰি ধুই, কাপোৰ সলাই ময়ূখ বেলকনীত আহি বহে মানে মধুৱন্তীয়ে চাহ আৰু লুচি-ভাজি কৰি আনিছিল৷ তাৰ তাইলৈ মৰম লাগি গ’ল৷ সি তাইক তাৰ কাষতে বহিবলৈ দিলে৷ তাই লুচিৰ প্লে’টখন সজাই তাৰ ফালে আগবঢ়াই দিব খুজিছিল, সি সেইটোক আওকাণ কৰি তাইকহে তাৰ গাৰ ফালে টানি ল’লে৷ মধুৱন্তীৰ মনটো ভৰি গ’ল৷ তাই প্লে’টখন নপৰাকৈ সাৱধানে ধৰি থাকিল৷</p>

<p>দুয়োৰে মন-মেজাজ হৈ উঠিছিল প্ৰেমময়৷ মধুৱন্তীয়ে চাহ খাই থাকোঁতে আজি যে তিস্তা চৌধুৰীহঁতৰ ঘৰলৈহে গৈছিল সেইটো ক’লে আৰু দেউতাকজনে তাইৰ কথা কৈ কৈ কেনেকৈ কান্দি পেলালে তাকে ক’লে৷ তাই কথাখিনি কৈ থাকোঁতে ময়ূখৰ মনলৈ বিভিন্ন কথা আহিছে৷ খং উঠিছে তাৰ, কিন্তু এই মুহূৰ্তত খং কৰাটো উচিত হ’ব নে নাই সি ঠিক ধৰিব নোৱাৰিলে৷ সি চেষ্টা কৰিছে তাইৰ ভিতৰৰ পৰা নেতিবাচক চিন্তাবোৰ আঁতৰাই কিদৰে আনন্দত ৰাখিব পাৰি, উজ্জীৱিত কৰি ৰাখিব পাৰি, প্ৰাণচঞ্চল কৰি ৰাখিব পাৰি, আৰু– দুয়ো দেহে-মনে সুখী, পৰিপূৰ্ণ হৈ উঠিব পাৰি৷ আৰু তাই? তাই টানি-আঁজুৰি দেখোন সেই বেয়া লগাবোৰৰ মাজলৈহে কুৰুকি কুৰুকি সোমাই যাব খুজিছে৷</p>

<p>‘তেওঁ যে কান্দিলে, তুমি কান্দিলা নে নাই?’ ময়ূখে সুধিলে৷ তাই তাৰ প্ৰশ্নটোৰ উদ্দেশ্য সম্পৰ্কে একো ধাৰণা কৰিব নোৱাৰি নিজস্ব সৰলতাৰেই কৈ উঠিল– ‘মোৰো বহুত দুখ লাগিছিল৷’ এইবাৰ তাৰ বেয়া লাগিল৷ তাইৰ সৰলতাখিনিলৈ পুতৌ জন্মিল৷ এনেকুৱা পুতৌৰ পৰা মানুহৰ মৰম উপজে৷ তাৰো কিজানি তাইলৈ মৰম উপজিছিল৷ </p>
<a href="বেণী (BENEE_Episode_16).html">NEXT</a>
</body>
</html>