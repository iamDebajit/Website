<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_16)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 16</h2>
    <hr>
    <h2>সভাপৰ্ব</h2>

<h3>৩</h3>


<p>বিমুদ্ৰাকৰণৰ পাছত উপভোক্তা শ্ৰেণীটোৰ ক্ৰয় ক্ষমতা বহুখিনি হ্ৰাস পাইছে আৰু এই কথাটোৱে কেৱল ক্ষুদ্ৰ আৰু বৃহৎ ব্যৱসায়ত প্ৰভাৱ পেলোৱাই নহয় কৰ্পোৰেট গোষ্ঠীবোৰকো ভীষণ লোকচানৰ সন্মুখীন কৰাইছে৷ কিন্তু লোকচানৰ হাৰ কিমান বেছি? ময়ূখে যিটো কোম্পানীত চাকৰি কৰে তেওঁলোকৰ ব্যৱসায়ৰ এটা বৃহৎ অংশ ঘৰুৱা পণ্যৰ৷ ফ্ৰীজ, ৱাশ্বিং মেচিনৰ পৰা আৰম্ভ কৰি চিমনী, মাইক্ৰ’ৱেভলৈকে বিভিন্ন ঘৰুৱা পণ্য৷ গোষ্ঠীটোৱে শেহতীয়াকৈ এটা নতুন ৱাশ্বিং মেচিন ডিজাইন কৰি উলিয়াইছে যিটো এতিয়া বজাৰত সুলভ হৈ থকাবোৰতকৈ কম দামত বিক্ৰী কৰিব পৰা হ’ব৷ গ্ৰাহকসকলে আন কোম্পানীৰ ৱাশ্বিং মেচিনতকৈ, এনেকি তেওঁলোকৰ পূৰ্বৰ মডেলকেইটাতকৈ তিনিৰ পৰা পাঁচ হেজাৰ টকা কমত এই মেচিনটো ক্ৰয় কৰিব পাৰিব৷ কিন্তু অৰ্থনৈতিক সমীক্ষাবোৰলৈ লক্ষ্য কৰিলে ধাৰণা হয় যে নিম্ন মধ্যবিত্ত বা মধ্যবিত্ত মানুহক এই সুবিধায়ো প্ৰলোভিত কৰিব নোৱাৰিব৷ যদি গ্ৰাহকক এই আঁচনিয়ে প্ৰলোভিত কৰিব নোৱাৰে তেনেহ’লে কম আয়ত এটা পণ্য উৎপাদন বা বিপণন কৰাটো কোম্পানীটোৰ কাৰণে অৰ্থহীন প্ৰচেষ্টাত পৰিণত হ’ব৷ কৰ্পোৰেট গোষ্ঠীটোৱে সেয়ে নিজাকৈ এটা বিশ্লেষণ কৰি চাব খুজিছে বিমুদ্ৰাকৰণৰ পাছত তেওঁলোকৰ বিক্ৰী কিমান কমিছে? এটা বছৰক চাৰিটা ভাগত ভাগ কৰি পণ্য অনুযায়ী তথ্যখিনি ভাগে ভাগে বিশ্লেষণ কৰিবলৈ দেশৰ প্ৰতিটো ডিৱিজনেল অফিচক নিৰ্দেশ দিয়া হৈছে৷ ময়ূখ সেইটো লৈয়ে এইকেইদিন ব্যস্ত হৈ আছে৷</p>

<p>‘কি ৰে ময়ূখ, মাথাটো অলপ এবাৰ দুবাৰ ওপৰলৈ তুলিবা আকৌ৷’</p>

<p>ময়ূখে মূৰ তুলি দেখিলে– ডি ডি এম চৈতালী গুপ্তা৷ সি সামান্য হাঁহিলে৷</p>

<p>‘বহক মেম৷’</p>

<p>‘চাহ খুৱাবা?’</p>

<p>‘নিশ্চয়৷ বহকনা৷’</p>

<p>চৈতালী গুপ্তা এই আঞ্চলিক কাৰ্যালয়টোৰ ডেপুটী ডিৱিজনেল মেনেজাৰ৷ ময়ূখ এডিশ্যনেল ডিৱিজনেল মেনেজাৰ৷ চৈতালী গুপ্তা তাৰ ঊধ্বৰ্তন বিষয়া৷ চাবলৈ গ’লে তেওঁ নিজৰ চেম্বাৰৰ পৰা অহাটোৱেই ময়ূখৰ কাৰণে ডাঙৰ কথা৷ কিন্তু মানুহগৰাকীৰ মাজত সেই অহংকাৰ নাই৷ তেওঁ গোটেই ষ্টাফটোক এটা টীম আৰু প্ৰতিগৰাকী ষ্টাফক টীমটোৰ সদস্য হিচাপেই মৰ্যাদা দিয়ে৷ সেইকাৰণে সকলোৰে পৰা তেওঁ সন্মানো পায়৷ তেওঁ ডি ডি এম হোৱাৰ পৰা কোনো ষ্টাফেই ইয়াৰ চাকৰি এৰি আন কোম্পানীলৈ যোৱা নাই৷ ময়ূখৰ উপৰি আৰু দুজন এ ডি এম আছে৷ চৈতালী গুপ্তাৰ পৰা তেওঁলোকে বন্ধুৰ দৰেই সন্মান আৰু মৰ্যাদা পায়৷</p>

<p>চাহকাপ শেষ কৰি তেওঁ কৈ উঠিল– ‘মই এজন মানুহ বিচাৰি আছোঁ ৰ’বা৷’</p>

<p>‘কোনোবা হেৰাইছে নেকি মেম?’</p>

<p>‘নাই ৰে বাবা, ছুটীৰ পাছত মোক ঘৰত ড্ৰপ কৰি দিয়া মানুহ এজন লাগে৷’</p>

<p>‘গাড়ী কি হ’ল?’</p>

<p>‘গাড়ী ঘৰত আছে৷ চলাব মন নাছিল, আহোঁতে টেক্সিত আহিছোঁ৷’</p>

<p>‘যোৱাৰ সময়ত সিফালে টেক্সি নাযায় নেকি?’</p>

<p>কিছুমান প্ৰশ্ন মানুহে উত্তৰ বিচাৰি নকৰে৷ তেনেকুৱা প্ৰশ্নৰ উত্তৰ তেনেই সহজ আৰু সাধাৰণ৷ প্ৰশ্নকৰ্তায়ো তাৰ উত্তৰ জানে৷ কৌতূহল অথবা অজ্ঞতাবশতঃ মানুহে তেনে প্ৰশ্ন নকৰে৷ তেনে প্ৰশ্নত থাকে উদ্দেশ্য৷ সময়, প্ৰসংগ আৰু মানুহ ভেদে এই উদ্দেশ্য বেলেগ বেলেগ৷ অৰ্থও বেলেগ বেলেগ৷ উদ্দেশ্যই ইয়াৰ অৰ্থ নিৰ্ণয় কৰে৷ চৈতালী গুপ্তা ময়ূখহঁতৰ দৰে মানুহবোৰৰ ভাষা সম্পৰ্কে ভালদৰেই জ্ঞাত৷ অতএব ময়ূখৰ প্ৰশ্নটোৰ উদ্দেশ্য আৰু অৰ্থ সম্পৰ্কেও জ্ঞাত; কিন্তু তেওঁ নিজাকৈ এটা অৰ্থ আৰোপ কৰি ল’লে আৰু এটা নতুন উদ্দেশ্য লৈ ময়ূখক সুধিলে–</p>

<p>‘নন্দিনীয়ে আহি যদি মোৰ নিচিনাকে ক’লেহেঁতেন, তেতিয়াও তুমি এনেকৈয়ে ক’লাহেঁতেননে?’</p>

<p>চৈতালী গুপ্তাই তাক কথাটো মৰমকৈয়ে সুধিছে৷ কিন্তু তেওঁৰ কণ্ঠত অভিযোগ আছে নে অভিমান সি ঠিক ধৰিব নোৱাৰিলে৷ সি হাঁহি দিলে৷ ইয়াৰ আগতে তেওঁ কেতিয়াও তাক নন্দিনীৰ কথা কোৱা নাই৷ এদিন অফিচ ছুটীৰ পাছত নন্দিনীক গাড়ীত তুলি নিয়া তেওঁ দেখিছে৷ এই লৈ তেওঁ কোনোদিন একো কথা সোধা নাই৷ আজি কথাটো তেনেকৈ কিয় ক’লে সি বুজি নাপালে৷ অফিচটোত ভালেকেইগৰাকী মহিলা আৰু ছোৱালী আছে৷ তেওঁলোকৰো দুই এগৰাকী কেতিয়াবা ময়ূখৰ সৈতে গাড়ীত উঠি গৈছে৷ হয়তো তেওঁলোকৰ ভিতৰত দেখিবলৈ সকলো ফালৰ পৰা নন্দিনীয়ে বেছি ধুনীয়া– নে অন্য কিবা কাৰণ?</p>

<p>‘আমিতো সকলোকে নিজৰ বুলিয়ে ভাবোঁ ন৷ আমি যদি ইজনে সিজনৰ দুখ বুজি নাপাওঁ তেনেহ’লে টেক্সিৱালাই কেনেকৈ বুজিব? নন্দিনীয়ে মোক কৈছিল, ‘ছাৰ আজি মোক ড্ৰপ কৰি দিব পাৰিব নেকি?’ মই ক’লোঁ, ‘কিয় নোৱাৰিম?’ আপুনিতো মোক তেনেকৈ সোধা নাই৷ আপুনি আছে মানুহ বিচাৰি৷ মই ভাবিলোঁ মই চাগৈ সেই মানুহটো নহয়৷’ কৈয়ে ময়ূখে খুকখুকাই হাঁহিলে৷</p>

<p>‘তুমি বৰ দুষ্ট হৈছা দেই ময়ূখ৷’ চৈতালী গুপ্তাই ক’লে৷</p>

<p>গাড়ীত গৈ থাকোঁতে তেওঁ ময়ূখক সুধিলে– ‘নন্দিনীৰ বিয়া ঠিক হৈছে গম পাইছা?’</p>

<p>‘নাই পোৱা৷’</p>

<p>চৈতালী গুপ্তাৰ এনে লাগিছিল যেন ময়ূখৰ উত্তৰটোৰ শেষ অংশ ভিতৰতে ৰৈ গৈছিল৷ তেওঁ ময়ূখৰ ফালে চালে৷ সি যেন নন্দিনীৰ বিয়াৰ খবৰটো শুনি বৰ এটা ভাল নাপালে৷ অলপ পৰ লক্ষ্য কৰি থাকি চৈতালী গুপ্তাই সুধি পেলালে– ‘তোমাক অলপ চিন্তিত দেখা গৈছে ময়ূখ৷’</p>

<p>ময়ূখে নিজৰ মাজতে এটা উত্তৰ সন্ধান কৰিছিল৷</p>

<p>ছমাহমানৰ আগৰ কথা৷ মামাকৰ ল’ৰা তপন এদিন তাৰ অফিচলৈ আহিছিল৷ দুয়ো কথা পাতি থকাৰ মাজতে কেবিনলৈ নন্দিনী সোমাই আহিছিল৷ ময়ূখে তাইক তপনৰ সৈতে চিনাকি কৰি দিছিল৷ ফাইলটো চাই হয় মানে নন্দিনীক বহিবলৈ কৈছিল৷</p>

<p>‘নন্দিনী, চাহ আনিবলৈ কোৱাহে, তিনিও একেলগে খাওঁ৷’ ময়ূখে কৈছিল৷</p>

<p>নন্দিনী কেবিনৰ পৰা ওলাই যোৱাৰ পাছত তপনে কৈ উঠিছিল– ‘নন্দিনীক মোৰ ভাল লাগিছে৷ কথা পাতি চাবিচোন, হয় যদি বিয়া পাতিম৷’</p>

<p>‘বাপৰে–’ ময়ূখ আচৰিত হৈছিল৷</p>

<p>গোটেই পৰিয়ালটোৱে তপনৰ কাৰণে ছোৱালী চাই হাবাথুৰি খাই ফুৰিছে৷ এজনীও ছোৱালী পছন্দ নহয় তাৰ৷ পৰিয়ালৰ মানুহে লাহে লাহে তাৰ কাৰণে ছোৱালী চোৱা বাদ দিয়াৰ দৰেই হৈছে৷ ময়ূখো সেই মানুহবোৰৰ ভিতৰত এটা৷ বহুতে ভাবিছিল, সি মনে মনে কাৰোবাক পছন্দ কৰি ৰাখিছে৷ কথাটো সি কিবা কাৰণত মুকলিকৈ ক’ব পৰা নাই৷ ময়ূখে তাক সেইটোও সুধিছিল– ‘ক, মামাহঁতক বুজাই-বঢ়াই সৈমান কৰাৰ দায়িত্ব মোৰ৷’</p>

<p>তপনে হাঁহিছিল, কৈছিল– ‘তয়ো তেনেকৈ ভাব?’ একমুহূৰ্ত ৰৈ সি ওলোটাই ময়ূখক সুধিছিল– ‘কিবা কথা লুকুৱাই মনে মনে প্ৰেম কৰি থকাৰ বয়স এইটো?’</p>

<p>আৰু সেইদিনা হঠাৎ নন্দিনীক ভাল লগা বুলি কওঁতে ময়ূখ আচৰিত হৈছিল, সুধিছিল– ‘এনেকুৱা কি দেখিলি অ’ নন্দিনীৰ মাজত, যিটো মই ইমান দিনে দেখা নাছিলোঁ৷’</p>

<p>‘নতুন একো দেখা নাই৷ কিন্তু নন্দিনীয়ে মোৰ বুকুৰ কোনোবা এখিনিত ক্লিক কৰিছে৷ এই ক্লিক কৰাটো জৰুৰী৷ বাকী সকলো মিছা৷’ তপনে কৈছিল৷</p>

<p>এক গভীৰ কৌতূহলেৰে তপনৰ মুখলৈ চাই আছিল ময়ূখে৷ ঠিকেই, ক্লিক কৰাটো জৰুৰী৷ প্ৰথম দেখাৰ দিনা মধুৱন্তীয়েও তাৰ ক’ৰবাত ক্লিক কৰিছিল৷ হৃদয়ত নে মগজুত সি নাজানে, কিন্তু বেলেগ কিবা এটা ভাল লগাৰ অনুভৱে তাক ভালকৈ শুবলৈ দিয়া নাছিল৷ চকু মেলি থাকোঁতে– চকু দুটা জপাই থাকোঁতেও সি মধুৱন্তীকে দেখি আছিল৷</p>

<p>নন্দিনীৰ সৈতে কথা পতাটো এটা ডাঙৰ দায়িত্ব হিচাপে গণ্য কৰিছিল ময়ূখে৷</p>

<p>তাৰ কথাখিনি শুনাৰ পাছত নন্দিনীয়ে কৈছিল– ‘ছাৰ মই এতিয়াই বিয়াৰ কথা ভবা নাই৷ দুটামান বছৰ এনেকৈয়ে থাকোঁচোন৷’</p>

<p>বত্ৰিছ বছৰীয়া ছোৱালী এজনীয়ে ‘এতিয়াই বিয়াৰ কথা ভবা নাই’ বুলি কওঁতে ময়ূখ আচৰিত হৈছিল৷</p>

<p>আৰু তাৰ ছমাহৰ পাছত চৈতালী গুপ্তাৰ মুখত কাৰোবাৰ সৈতে নন্দিনীৰ বিয়া ঠিক হৈছে বুলি শুনি সি আৰু বেছি আচৰিত হ’ল৷ সি যেতিয়া প্ৰথমে নন্দিনীক কাৰোবাৰ সৈতে বিয়া-বাৰুৰ কথা চলিছে নেকি বুলি সুধিছিল, তাই পোনছাটেই অস্বীকাৰ কৰিছিল৷</p>

<p>সি সুধিছিল, ‘তপনক তোমাৰ কেনে লাগিল?’</p>

<p>‘বৰ ভাল লাগিল কথা পাতি৷’ নন্দিনীয়ে কৈছিল৷</p>

<p>আৰু যেতিয়া সি তপনৰ আগ্ৰহৰ কথা কৈছিল, তাই বহু সময় মনে মনে থাকি কৈ উঠিছিল– ‘ছাৰ মই এতিয়াই বিয়াৰ কথা ভবা নাই৷’</p>

<p>গোটেই কথাটো ময়ূখৰ কাৰণে এটা সাঁথৰ যেন লাগিছিল৷ সি বুজি নোপোৱা কথাবোৰ বুজিবলৈ চেষ্টা কৰিছিল৷ ঠিক এই সময়খিনি চৈতালী গুপ্তাই ময়ূখৰ মুখৰ ফালে চাই আছিল আৰু সুধি পেলাইছিল– ‘তোমাক অলপ চিন্তিত দেখা গৈছে ময়ূখ৷’ তেওঁৰ ভাবনাত অন্য কিছুমান ভাবে নাচি-বাগি আছিল৷ ময়ূখে তেওঁৰ ভাবনাক খাৰিজ কৰি নতুনকৈ সুধিছিল– ‘কি ক’লে মেম?’</p>

<p>‘এনী টেনছন?’</p>

<p>‘নো মেম৷’</p>

<p>সি গোটেই কথাখিনি চৈতালী গুপ্তাক কৈ তাৰ কৌতূহল নিৰসন কৰিবলৈ চাইছিল– ‘আপুনি কি বুলি ভাবে মেম?’</p>

<p>‘বেছিভাগ ছোৱালী বা মহিলাই মুখেৰে কোৱা কথাখিনি তেওঁলোকৰ ফাইনেল ষ্টেটমেণ্ট নহয়৷’ চৈতালী গুপ্তাই কৈছিল, ‘পুৰুষ-নাৰী সকলোৰে কথাৰ এটা এটা উদ্দেশ্য থাকে৷ কিন্তু এই দুয়ো ধৰণৰ উদ্দেশ্যৰ মাজত থাকে আকাশ-পাতাল পাৰ্থক্য৷ সেইকাৰণে বহু পুৰুষে নাৰীৰ ভাষা বুজি নাপায়৷ কয়, ‘নাৰী ৰহস্যময়ী’৷ আচলতে কি জানা ময়ূখ, এজন পুৰুষে মনলৈ যি আহে কৈ দিব পাৰে৷ কাৰণ এই পৃথিৱীত পুৰুষসকল স্বাধীন৷ এজনী ছোৱালী বা মহিলাই মুখলৈ যি আহে তাকে কৈ দিব নোৱাৰে৷ গতিকে নাৰীৰ ভাষা পুৰুষে প্ৰায়ে বুজি নাপায়৷’</p>

<p>‘কিন্তু পুৰুষৰ ভাষা নাৰীয়ে বুজি পায় নে নাপায়?’ কথাৰ মাজতে ময়ূখে সুধিছিল৷</p>

<p>‘বেছিভাগ সময়তে– বেছিভাগ কথাই বুজি পায়৷ কিন্তু নুবুজাৰ ভাও ধৰে৷’ চৈতালী গুপ্তাই কৈছিল৷</p>

<p>‘আজি আপোনাক মোৰ তিতিৰ দৰে লাগিছে৷ তিতিয়েও আপোনাৰ দৰে কথা কয়৷’</p>

<p>‘তোমাৰ সেই অধ্যাপক বন্ধুজন ন? তুমিতো তাক মোৰ সৈতে এদিন চিনাকি কৰি দিয়াৰ কথা আছিল৷ আই থিংক, ইউ হেভ ৰিপিটেড ইট নট লেছ ডেন টেন টাইমছ৷’</p>

<p>‘এইবাৰ পাক্কা৷ আচলতে মেম সিহে মোক সময় দিয়া নাই৷’</p>

<p>‘ইটছ অ’কে–’</p>

<p>‘ঠিক আছে, এতিয়া আপোনাৰ কথাখিনি কমপ্লিট কৰক–’</p>

<p>‘হেঁ–, মই কৈছিলোঁ কি, নন্দিনীয়ে তোমাক কোৱা কথাখিনি আৰু ক’ব নোৱৰা কথাখিনি একে নহয়৷ ক’ব নোৱৰা কথাখিনি ঢাকি ৰাখিবলৈ মানুহে এনেকুৱা কথাই কয়৷’</p>

<p>ময়ূখে এক মুহূৰ্তৰ বাবে তেওঁলৈ চালে৷</p>

<p>‘তুমি জানানে যে এজন ল’ৰাৰ সৈতে নন্দিনী আজি বহু বছৰ ধৰি একেলগে আছে?’</p>

<p>‘নাজানো মেম৷ মানে– এতিয়া বিয়া ঠিক হোৱা মানুহজন বেলেগ?’ ময়ূখে উৎকণ্ঠাৰে সুধিলে৷</p>

<p>‘হেঁ–’</p>

<p>‘কি–নো কয়? কিয়? আগৰ ল’ৰাটোক কিয় বিয়া নাপাতিলে?’</p>

<p>‘সেইটো তোমাক নন্দিনীয়েহে ক’ব পাৰিব৷ মই নাজানো৷ আৰু মোক দৰকাৰো নাই৷’</p>

<p>‘কিন্তু মোক দৰকাৰ আছিল৷’</p>

<p>চৈতালী গুপ্তাই কিবা এটা ক’ব খুজিছিল৷ ইতিমধ্যে গাড়ী ঘৰৰ সন্মুখত ৰৈ গৈছিল৷ ময়ূখে তেওঁক পদূলিত নমাই থৈয়ে গুচি আহিব খুজিছিল, তেওঁ হাহাকাৰ কৰি উঠিল– ‘আৰে ৰে, এইটো কেনেকৈ হ’ব? কমচে কম চাহ একাপ বা চৰবত এগিলাচ খাই যোৱা৷’</p>

<p>ঘৰ সোমায়েই ময়ূখে ক’লে– ‘বিয়াৰ পাছত মানুহবিলাকৰ বিয়া পতা মানুহৰ প্ৰতি ট্ৰিটমেণ্ট, বিহেভিয়াৰ সকলো সলনি হৈ যায়৷’ সি কি ক’ব খুজিছে চৈতালী গুপ্তাই বুজিবলৈ চেষ্টা কৰিলে৷ ‘‘বিয়াৰ আগতে প্ৰশ্নবিলাক হয়– ‘ড্ৰিংকছ ল’বা নেকি? পেগ এটা ল’বা নেকি? লগত কি খাবা? ডিনাৰ কৰি যাবা নেকি?’ ইত্যাদি৷ আৰু বিয়াৰ পাছত সেইবিলাক প্ৰশ্নই সলনি হৈ গৈ এনেকুৱা হৈ যায়– ‘চাহ খাবা নে চৰবত খাবা?’’ তাৰ কথা আৰু আগবাঢ়িবলৈ নিদি তেওঁ কৈ উঠিল– ‘কিন্তু সত্য এইটোৱে, বিয়াৰ পাছত মানুহৰ জীৱনটো সঁচাকৈয়ে সলনি হৈ যায়৷’ কৈয়ে তেওঁ প্ৰসংগ সলনি কৰিলে– ‘তুমি অক্কণমান বহা৷ মই ফ্ৰেশ্ব হৈ আহোঁ৷’</p>
<a href="বেণী (BENEE_Episode_17).html">NEXT</a>
</body>
</html>