<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_38)</title>
</head>
<body>
    <h1>বেণী (BENEE_Episode_38)</h1>
    <h2>উদ্যোগপৰ্ব</h2>

    <h3>১৩</h3>
    
     
    
    <p>প্ৰণয় আকাংক্ষী এটা ল’ৰাৰ কাৰণে এজনী ধুনীয়া ছোৱালীৰ কথাত যি সন্মোহন থাকে, অৱলম্বনহীন মানুহৰ কাৰণে ধৰ্মগুৰুৰ কথাত যি সন্মোহন থাকে, সদ্য যৌৱনপ্ৰাপ্ত ল’ৰা-ছোৱালীৰ কাৰণে ঠিক একেই অথবা তাতোকৈ বেছি সন্মোহন থাকে ‘পীয়েৰ গ্ৰুপ’ৰ কথাত৷ এই সময়খিনিত বেছিভাগ ল’ৰা-ছোৱালীৰেই এই ধাৰণা হ’বলৈ ধৰে যে মাক-দেউতাক, শিক্ষক, পৰিয়ালৰ মানুহ কাৰোৰেই ইমান জ্ঞান নাই যিমান লগৰবোৰৰ আছে৷ বাকীবোৰৰ জ্ঞান সৱ ‘বেকাৰ’৷ ধৰ্মগুৰুৰ পৰা সাধাৰণ মানুহে কিছুমান কথা শিকি তাকেই পৰম সত্য জ্ঞান কৰাৰ দৰে এই ল’ৰা-ছোৱালীবোৰেও কিছুমান কথা শিকি লয়, যিবোৰ দেখাত বা শুনাত পৰম জ্ঞান যেন লাগে, অতিশয় আকৰ্ষণীয় যেন লাগে কিন্তু তাৰ পৰিণাম বেছিভাগ সময়তে, বেছিভাগ ক্ষেত্ৰতে হৈ উঠে ভয়ংকৰ, কৰুণ আৰু অসহনীয়৷</p>
    
    <p>অনুৰাগৰ দুটা পৰম জ্ঞানপ্ৰাপ্তি হৈছিল৷ সি শিকিছিল যে জীৱনটো একেবাৰে ক্ষণস্থায়ী৷ আজি আছোঁ কাইলৈ একো নাই৷ গতিকে জীয়াই থকা দিনকেইটা এনজয় কৰিব লাগে৷ সি আৰু শিকিছিল যে নতুনত্ব নাথাকিলেই জীৱনটো আমনিদায়ক হৈ পৰে৷ বিৰক্তিকৰ৷ ব’ৰদম আহিলেই লাইফটো হে’ল হৈ যায়৷ গতিকে নতুন নতুন বস্তু ট্ৰাই কৰা, নতুন নতুন বস্তু টেষ্ট কৰা৷ ইয়াৰ মাজেৰে জীৱনটো উপভোগ কৰা৷</p>
    
    <p>নাতিয়েকৰ কথা শুনি ভবেন্দ্ৰ নাথ দত্ত আশ্চৰ্যত মূক হৈ গৈছিল৷ চকু দুটা মুদি ঈশ্বৰক স্মৰণ কৰিছিল আৰু বিৰবিৰাই প্ৰাৰ্থনা কৰিছিল– ‘হে প্ৰভু, এই মূঢ়মতি ল’ৰাটোক জ্ঞান চক্ষু দান কৰা প্ৰভু৷ তাৰ মংগল কৰা৷’</p>
    
    <p>ভবেন্দ্ৰ নাথে বুজাইছিল– ‘তুমি যি শিকিছা সেইখিনি ভুল নহয়৷ কিন্তু তুমি যি বুজিছা সেই অৰ্থ ভুল৷ অৰ্থ ভুল কাৰণেই প্ৰয়োগ ভুল৷ প্ৰয়োগ ভুল হ’লে অমৃতো বিষ হৈ পৰে৷ তুমি অমৃত বুলি বিষ পান কৰি আছা৷’</p>
    
    <p>সেইদিনা ৰাতি ককাকহঁত থাকিব বুলি জানি অনুৰাগ দৰ্শিতৰ ঘৰত থাকিবলৈ গৈছিল৷ ককাকে কোৱা কথাখিনি সি মন দি শুনিছিল, কিন্তু সেই কথাবোৰৰ মাজত একো অৰ্থ বিচাৰি পোৱা নাছিল৷ সি তাক কৈছিল, বুঢ়া মানুহৰ কথাবোৰ এনেকুৱাই– ব’ৰ৷</p>
    
    <p>সি তাৰ নিজৰ ৰাস্তাৰে আগবাঢ়িছিল৷ ছিক্সটি থ্ৰি পাৰ্চেণ্ট নম্বৰ লৈ মেট্ৰিকটো কিবাকে পাছ কৰিছিল৷ দৰ্শিতৰো প্ৰায় একেই হৈছিল৷ দেউতাকে তাক গালি পাৰিছিল আৰু মাকে প্ৰচণ্ড এটা চৰ গালত বহুৱাই দিছিল৷ এক ভয়ংকৰ অপমান বোধত সি কঁপি উঠিছিল আৰু তাৰ হাতৰ মুঠিটো হৈ আহিছিল টান৷ দেউতাকে তালৈ একেথৰে চাই আছিল৷ মাকে হুকহুকাই কান্দি পেলাইছিল৷ তাৰ বেয়া লাগিছিল আৰু নিজৰ কোঠাত গৈ সোমাই দুৱাৰখন বন্ধ কৰি দিছিল৷ দেউতাকে মাকক কৈ উঠিছিল– ‘তুমি তাক চৰটো মাৰিব নালাগিছিল৷ এই ভুলবোৰৰ বাবেই ল’ৰা-ছোৱালীয়ে ছুইছাইড কৰে, পেপাৰত যোৱাবাৰ নিউজ পঢ়া নাছিলা?’ কন্দা এৰি মাক উঠি গৈছিল আৰু দুৱাৰত ঢকিয়াই অসংখ্যবাৰ ছ’ৰি বুলি কৈছিল৷ তথাপি সি দুৱাৰ খুলি দিয়া নাছিল৷</p>
    
    <p>অনুৰাগৰ তেনেকুৱা একো হোৱা নাছিল৷ এইবাৰ দেউতাকে ইলেক্‌শ্যন খেলিবলৈ পাৰ্টিৰ পৰা টিকটেই নাপালে৷ সেইটো মানুহে তিনি মাহৰ পাছত ল’ৰাৰ পৰাজয়ত কি ক’ব? ঠিক তেনেকৈয়ে ভাবি লৈছিল অনুৰাগে৷ তাৰ মাম্পীলৈ মনত পৰিছিল৷ তাই যে কৈছিল– ‘তুমি এজন আউটক্লাছ্‌ড মানুহৰ ল’ৰা৷’ হয়তো লগ পালে মাম্পীয়ে তাকো তেনেকৈয়ে কৈ পেলাব৷ কাৰণ কি সি নাজানে কিন্তু মাম্পী ছোৱালীজনীলৈ তাৰ অকণমান ভয় লাগে৷ তাৰ লোপালৈ মৰম ওপজে৷ তাই নাইটি এইট পাইছে৷ পঢ়িবলৈ দিল্লীলৈ যাব৷ সি শুভেচ্ছা জনাবলৈ ফোন কৰোঁতে লোপাৰ মাতটোত উৎসাহ আছিল, তাই কৈ উঠিছিল– ‘মই যেন এটা সজাৰ পৰা মুকলি হোৱাৰ সুযোগ পাইছোঁ৷ জীৱনটো নতুনকৈ আৰম্ভ কৰাৰ সুযোগ পাইছোঁ৷’</p>
    
    <p>নতুন? কেনেকুৱা নতুন? অনুৰাগে ভাবিবলৈ ধৰিছিল৷</p>
    
    <p>তাৰ জীৱনলৈও নতুনত্ব আহিছিল৷ এখন প্ৰাইভেট কলেজত এডমিছন হৈছিল৷ নতুন নতুন ল’ৰা-ছোৱালী লগ পাইছিল৷ এইবোৰৰ মাজত সি দৰ্শিত, লোপা, মাম্পীৰ সন্ধান কৰিছিল৷ তাৰ ভাল লাগিছিল, এই ল’ৰা-ছোৱালীবোৰেও কথাবোৰ ঠিক তাৰ দৰেই ভাবিছিল৷ সিহঁতে কথাবোৰ ককাকৰ দৰে ভবা নাছিল আৰু ইমান দিনলৈকে কঢ়িয়াই থকা ককাকৰ কথাবোৰ সি মনৰ পৰা মচি পেলাব খুজিছিল৷</p>
    
    <p>কলেজৰ দিনবোৰ সপ্তাহৰ পৰা গৈ মাহৰ হিচাপত পৰিছিল৷ ঠিক তিনিটামান মাহ যোৱাৰ পাছতেই কথাবোৰ আৰু লগৰ ল’ৰা-ছোৱালীবোৰৰ লগত থকা সম্পৰ্ক পুৰণি হ’বলৈ ধৰা যেন ধাৰণা হোৱাৰ সময়তে অনুৰাগৰ নতুন কথাত হাত লাগিছিল৷ কৃশ আৰু ফাৰহান নামৰ তাৰ বন্ধু দুটাৰ সৈতে এখন বাৰলৈ গৈছিল আৰু দুটা পেগ শেষ কৰাৰ পাছত সিহঁতে ড্ৰাগছৰ কথা উলিয়াইছিল৷ হুইস্কিৰ নিচাতকৈ ড্ৰাগছৰ নিচাত যে এটা বেলেগ ধৰণৰ মজা আছে সেই কথা ফাৰহানে লোভ লগাকৈ কৈছিল৷ কৃশে কৈছিল প্ৰথমদিনা ড্ৰাগছ লওঁতে তাৰ কেনে লাগিছিল সেই কাহিনী৷ অনুৰাগ ৰোমাঞ্চিত হৈ উঠিছিল৷ সি যোৱা এবছৰে কেৱল কাহিনীহে শুনিছিল৷ তাৰ খাই চাবলৈ মন গৈছিল আৰু ফাৰহানহঁতক তাৰ ইচ্ছাৰ কথা কৈছিল– ‘পালে খাই চাবলৈ মন আছিল৷’</p>
    
    <p>‘কাইলৈ–’ ফাৰহানে কৈছিল৷</p>
    
    <p>পাছদিনাহে সি গম পাইছিল যে সেইখন বাৰতে অত্যন্ত গোপনে ড্ৰাগছ বিক্ৰী হৈছিল৷ সি এই নতুনত্বত উত্তেজিত হৈ উঠিছিল৷ এই নতুনত্বতো শৰীৰে নিজৰ কৰ্তব্য পালন কৰি ডোপামিন নিঃসৰণ কৰিছিল আৰু তাৰ প্ৰতিক্ৰিয়া হিচাপে তাৰ মনত এক সুখৰ বোধ হৈছিল৷ পুনৰ তেনে সুখ লাভ কৰিবলৈ অনুৰাগ ব্যাকুল হৈ পৰিছিল৷ এই সুখ লাভৰ বাবে অনুৰাগৰ সন্মুখত একো বাধা নাছিল৷ ইচ্ছা আছিল, সময় আছিল আৰু টকা আছিল৷ সি সন্ধিয়া ওলাই গৈ অথবা কেতিয়াবা কলেজৰ পৰা বাহিৰে বাহিৰে সেই বাৰখনলৈ গৈছিল৷ শৰীৰৰ স্বাভাৱিক প্ৰতিক্ৰিয়া হিচাপেই তাৰ লাহে লাহে হুইস্কিৰ প্ৰতি আগ্ৰহ কমি আহিছিল৷ কেতিয়াবা পৱনৰ সৈতে খাবলগীয়া হ’লেও সি পানী নিমিহলোৱাকৈয়ে খাইছিল, নহ’লে তাৰ পানী খোৱাৰ দৰে লাগিছিল৷ দিনে দিনে খীণাবলৈ ধৰা ল’ৰাটোক কেতিয়াবা মাকে, কেতিয়াবা পৱনে সকীয়াবলৈ লৈছিল৷ কিন্তু এই সকীয়নিৰ একো অৰ্থ বিচাৰি পোৱা নাছিল অনুৰাগে৷ সি দেখিছিল যে তাৰ শৰীৰৰ সহন ক্ষমতা আৰু বহন ক্ষমতা আগতকৈ বাঢ়িহে গৈ আছিল৷ বিছনাত পৰিবৰ সময়ত তাৰ লোপালৈ মনত পৰিছিল৷ কেতিয়াবা দুৰ্গালৈও মনত পৰিছিল৷ সি লোপাৰ শৰীৰটো প্ৰথমদিনা কাপোৰ নোহোৱা অৱস্থাত দেখোঁতে যিমান উত্তেজিত হৈছিল স্মৃতিলৈ আনি লওঁতেও সিমানেই উত্তেজিত হৈছিল৷ সি পৱনক সুধিছিল– ‘কিমান ডাঙৰ হ’লে মই ডাঙৰ হ’ম?’</p>
    
    <p>হঠাৎ সি এদিন সন্ধিয়া এক নতুন অভিজ্ঞতাৰ সৈতে মুখামুখি হৈছিল৷</p>
    
    <p>সি প্ৰায়ে যোৱা বাৰখনৰ সন্মুখত আন্ধাৰৰ সুযোগ লৈ চিগাৰেট হুঁপি থকা এজনী ছোৱালীৰ ওপৰত তাৰ দৃষ্টি ৰৈ গৈছিল৷ চিগাৰেটটো হুঁপি দিয়াৰ লগে লগে ওলোৱা সামান্য পোহৰত সি দেখিছিল সেইজনী দেখোন ঈশানী৷ সি নিশ্চিত হ’বলৈ আৰু দুবাৰ চাইছিল৷ হয়, ঈশানীয়েই৷</p>
    
    <p>সি ওচৰ চাপি গৈ মাত দিছিল, ‘হেই ঈশানী, অনুৰাগ হিয়েৰ–’</p>
    
    <p>‘হাই অনুৰাগ–’</p>
    
    <p>‘ক’ৰ পৰা আহিলা?’ অনুৰাগে তাইক সুধিছিল৷</p>
    
    <p>‘তুমি ক’ৰ পৰা আহিলা?’ ওলোটাই ঈশানীয়ে সুধিছিল৷</p>
    
    <p>‘ঘৰৰ পৰা আহিলোঁ৷ পঢ়াত মন বহুৱাব পৰা নাই৷ পেগ এটা খাই যাওঁ বুলি আহিলোঁ৷ ক’ম্পেনী দিবা নেকি?’</p>
    
    <p>সি ভবাই নাছিল তাৰ মাত্ৰ এষাৰ কথাতে তাই তাক সংগ দিব৷ বাৰৰ পৰা ওলোৱাৰ পাছত ঈশানীয়ে নিজেই কৈছিল, ‘তুমি যদি বিচাৰা অলপ সময়ৰ কাৰণে আমি অন্য ক’ৰবালৈও যাব পাৰোঁ৷’</p>
    
    <p>সি তাইলৈ তীক্ষ্ণ দৃষ্টিৰে এবাৰ চাইছিল আৰু কৈ উঠিল– ‘মোৰ ঘৰলৈকে ব’লা তেনেহ’লে৷ যাবা?’</p>
    
    <p>‘মোৰ কথা নাই৷ ন বজাৰ আগতে কিন্তু ঘৰৰ আগত ড্ৰপ কৰি দিব লাগিব৷’</p>
    
    <p>‘ছিঅ’ৰ–’</p>
    
    <p>গাড়ীত বহিয়েই ঈশানীয়ে কৈছিল– ‘মোৰ ফাদাৰ একদম আৰ্মিৰ ষ্টাইলৰ৷ ন বজাৰ আগত গৈ ঘৰ সোমাবই লাগিব৷ ন’ এক্সকিউজ৷ বাকী সময়ত য’তেই ঘূৰি নাথাকোঁ, সেই ছে মতলব নাই৷’ কৈয়ে তাই খিক্‌খিকাই হাঁহিছিল আৰু অনুৰাগৰ বাহুত মূৰটো পেলাই দিছিল৷</p>
    
    <p>অনুৰাগৰ দৰে ঈশানীও সুখী হৈছিল৷ তাৰ দৰেই তায়ো বিচাৰি পাইছিল ‘ছামথিং নিউ’৷ এজন দায়িত্বশীল ল’ৰাৰ দৰেই অনুৰাগে ঈশানীক ন বজাৰ আগেয়ে ঘৰৰ আগত নমাই থৈ আহিছিলগৈ৷</p>
    
    <p>পীয়েৰ গ্ৰুপৰ মাজত খুব গোপনে অনুৰাগৰ শৌৰ্য-বীৰ্যৰ আলোচনা চলিছিল৷ যিয়ে ঈশানীৰ দৰে এটা জীৱন কামনা কৰিছিল, যিয়ে কথাবোৰ ঈশানীৰ দৰে ভাবিছিল, যাৰ অনুৰাগৰ লাইফষ্টাইল আৰু চিন্তা-চেতনাক লৈ এধানিমানো বিৰোধিতা নাছিল– সেই ছোৱালীবোৰৰ বাবে অনুৰাগ ‘ব্লু আইড্‌ বয়’ হৈ উঠিছিল৷ সেই ছোৱালীবোৰ কেতিয়াবা বাৰত, কেতিয়াবা ঘৰত– ঘৰলৈ যাবলৈ ভয় খালে হোটেলত গৈ উঠিছিল৷</p>
    
    <p>আহানা, আৰনা অথবা ৰেইনাহঁতৰ দৰে ছোৱালীবোৰে ঈশানীৰ দৰেই অতি সহজভাৱে জীৱনটো উপভোগ কৰিবলৈ চেষ্টা কৰিছিল৷ সিহঁতে জীৱনটো উপভোগ কৰাৰ অৰ্থ নিচা আৰু দেহভোগকে বুজি পাইছিল৷ সিহঁতেও সকলোতে অনুৰাগৰ দৰেই নতুন কিবা এটা পোৱাৰ আশাৰে মায়ামৃগ খেদি ফুৰিছিল৷</p>
    
    <p>কোনোবাই ভাবিব পাৰে যে সিহঁত ভুল বাটেৰে বহু দূৰ আগবাঢ়ি গৈছিল; কিন্তু সেই বাট ভুল বুলি ক’বলৈ সেই সময়ত সিহঁতৰ সন্মুখত কোনো নাছিল৷ এটা কেঁকুৰিত ৰৈ কোনটো বাটেৰে যাব লাগে সুধিবলৈ ৰৈ থকাৰ সময়তো সিহঁতৰ সন্মুখত কোনো নাছিল৷ আৰু এইখিনি সময়ত আন কাৰোবাৰ কথা শুনিবলৈ সিহঁতৰ সন্মুখত সময় আৰু সুযোগ একোৱেই নাছিল৷ এতিয়া সিহঁত এখন নাৱৰীয়া নোহোৱা নাৱত অকলশৰীয়াকৈ থিয় দি আছে৷ যিখন নাৱত থিয় হৈ আছে তাত ব’ঠা নাই– ব’ঠা থাকিলেও বাবলৈ জ্ঞান অথবা অভিজ্ঞতা নাই৷ এতিয়া বতাহৰ গতিত গৈ নাও পাৰত ৰৈ যোৱালৈ অপেক্ষা কৰাত বাদে অন্য একো উপায়ে নাই৷</p>
    
    <p>কিন্তু কথাবোৰ সিহঁতে তেতিয়াও একো গমেই পোৱা নাছিল৷ সিহঁত আছিল নাৱৰীয়া নোহোৱাকৈ নিজে নিজে গৈ থকা নাও এখনত উঠি থকাৰ আনন্দত মচগুল হৈ৷ সিহঁতে সেই আনন্দ এনজয় কৰিছিল৷ সিহঁতে কল্পনা কৰিছিল, নাওখন নদীৰ সোঁতত উটি গৈ থকাতকৈ সাগৰৰ ঢৌত উটি গৈ থকা হ’লে কিমান বেছি এড্‌ভেঞ্চাৰাছ লাগিলহেঁতেন৷</p>
    
    <p>অনুৰাগ আছিল এখন অন্য জগতত৷ দেউতাকৰ দৰেই মন গ’লেই নতুন নতুন ছোৱালী লৈ নতুন নতুন ঠাইত গৈ আশ্ৰয় লৈছিল৷ ড্ৰাগছ আৰু পৰ্নৰ এখন উত্তেজনা থকা দুনীয়াত সি বাস কৰিছিল৷ দিনে দিনে নিচাৰ পৰিমাণ বাঢ়ি গৈ আছিল৷ নিচাই আনি দিয়া স্বপ্নময় সময়বোৰত তাৰ সন্মুখত পৰিৱেশিত নগ্ন শৰীৰবোৰ জীৱন্ত পৰ্ন যেন লাগিছিল আৰু পৰ্ন চাই থকাৰ সময়ত দেখা শৰীৰবোৰ সি বাস্তৱত বিচাৰি ফুৰিছিল৷ ৰেইনা বা ঈশানীহঁতৰ দৰে নিৰ্মেদ টিনেজাৰ শৰীৰবোৰ তাৰ আমনি লাগিছিল৷ পৰ্নত দেখাৰ দৰেই কেতিয়াবা মেদবহুল শৰীৰ একোটাৰ মাজত হেৰাই যাবলৈ তাৰ বৰকৈ হেঁপাহ উপজিছিল৷ সেই হেঁপাহ পূৰণ হোৱাৰ পাছত অন্য এটা হেঁপাহে পোখা মেলিছিল৷</p>
    
    <p>এদিন তাৰ চকু থৰ হৈ গৈছিল এটা ভাইৰেল ভিডিঅ’ত৷ এজনী সৰু ছোৱালীক এটা তাৰ বয়সৰ ল’ৰাই ৰে’প কৰিবলৈ চেষ্টা কৰিছিল৷ সি অতি মনোযোগেৰে ভিডিঅ’টো চাইছিল৷ সি বুজি পোৱা নাছিল এজনী সৰু ছোৱালীৰ লগত তেনেকুৱা কৰিলে কেনেকুৱা লাগিব পাৰে?</p>
    
    <p>সেই ভিডিঅ’টো চোৱাৰ পাছত পৰ্ন ছাইট খুলিলেই ঠিক তেনেকুৱা কিছুমান ভিডিঅ’ৰ লিংক তাৰ সন্মুখলৈ আহিবলৈ ধৰিছিল৷ এই ভিডিঅ’বোৰৰ মাজত কিবা এটা নতুনত্ব আছিল৷ অনুৰাগে নিজকে সেই স্থানত কল্পনা কৰি এটা নতুন ধৰণৰ উত্তেজনা অনুভৱ কৰিছিল৷</p>
    
    <p>ঠিক সেই দিনবোৰৰে কথা আছিল৷</p>
    
    <p>পৱনৰ সৈতে আবেলি ওলাই গৈছিল আৰু গাড়ীতে বহি বিয়েৰ খাইছিল৷ ঘূৰি আহোঁতে সেইখিনিতে অকণমান মানুহৰ সমাগম কম দেখি সিহঁত পেচাব কৰিবলৈ ৰৈছিল৷ ৰাস্তাৰ ইটো দাঁতিত অনুৰাগে আৰু সিটো ফালে পৱনে মুখ কৰিছিল৷ সেইখিনি সময়তে সি দেখা পাইছিল বাহিৰৰ ফুলনিত অকলে অকলে খেলি থকা ছোৱালীজনীক আৰু লগে লগে তাৰ মগজুত এটা অদ্ভুত আকাংক্ষাই ফণা মেলিছিল৷ পৱনক গাড়ীখন ষ্টাৰ্ট কৰিবলৈ কৈ সি সোমাই গৈছিল আৰু খেলি থকা তিস্তা চৌধুৰীক মুখত হেঁচা মাৰি ধৰি দাঙি আনি গাড়ী পোৱাইছিল৷ বিতত মাতেৰে পৱনক সি কৈ উঠিছিল– ‘গাড়ী চলা পৱন, গ’– মোভ ফাষ্ট৷’</p>
    
    <p>ভয়ত পৱনৰ হাত-ভৰি কঁপি উঠিছিল– ‘এইটো কি কাম কৰিলি এ বাবা তই৷ বেয়া হ’ল নেকি? এৰি দিয় নেকি?’</p>
    
    <p>‘চুপ থাক৷’ অনুৰাগে ডবিয়াই উঠিছিল– ‘চুপচাপ গাড়ী চলাই থাক৷’</p>
    
    <p>ভয় অনুৰাগৰো লাগিছিল৷ সি এতিয়ালৈকে যিমানবোৰ ছোৱালীক বিচৰা সময়খিনিত নিজৰ কৰি পাইছে সেয়া একমাত্ৰ টকাৰ বলত৷ আজিলৈকে সি কাকো জোৰ কৰিব লগা হোৱা নাই৷ কিন্তু আজিৰ কথাটো বেলেগ৷ সি জানে, বহুত পইচা দিলেও কোনেও তাক সৰু ছোৱালী এজনী আনি গতাই নিদিয়ে৷</p>
    
    <p>পৱনে তীব্ৰ গতিত গাড়ী চলাই দিছিল৷ কিবাকে ঘৰ গৈ পালেই হয়৷ তাৰ পাছত অন্ততঃ কিবা এটা উপায় ওলাব৷</p>
    
    <p>অনুৰাগেও মনে মনে তাকে প্ৰাৰ্থনা কৰিছিল– কিবাকে ঘৰ গৈ পালেই হয়৷</p>
    
    <p>পৱনে গাড়ী একেবাৰে ভিতৰৰ গেৰেজলৈকে লৈ গৈছিল৷ গেৰেজৰ কাষতে সিহঁতৰ থকা কোঠাবোৰ আছিল৷ আজিকালি সেইবোৰত কোনো নাথাকে৷ সকলো কামকৰা মানুহেই ঘৰ এৰি গুচি গৈছে৷ অকলে অকলে তাত থাকিবলৈ বেয়া লাগে কাৰণে এদিন সি কথাটো নিৱেদিতাক কৈছিল আৰু তাৰ পাছতে অনুৰাগৰ ৰূমটোৰ কাষৰে এটা ৰূমত পৱনক থাকিবলৈ দিয়া হৈছিল৷</p>
    
    <p>অনুৰাগে তেনে এটা পৰিত্যক্ত কোঠাতে নি তুলিছিল সাত বছৰীয়া তিস্তা চৌধুৰীক৷</p>
    
    <p>এখন গভীৰ অৰণ্যত গৈ প্ৰৱেশ কৰা আৰু সেইবোৰ কোঠাত সোমাই লুকাই যোৱাটো প্ৰায় সমানেই নিৰাপদ আছিল৷</p>
    
    <p>নিজৰ কোঠাত সোমায়ে পৱন বিছনাত পৰিছিল৷ তাৰ হাত-ভৰিবোৰ তেতিয়াও কঁপি আছিল৷ ৰাতিলৈ গোটেই গাটোৱে কঁপি কঁপি জ্বৰ উঠিছিল৷</p>

</body>
</html>