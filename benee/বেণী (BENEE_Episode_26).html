<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_26)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 26</h1>
    <hr>
    <h2>উদ্যোগপৰ্ব</h2>

<h3>১</h3>

 

<p>এটা পষেকৰ ভিতৰতে কেইবাটাও উদ্বেগজনক ঘটনা ঘটিল৷ এই আটাইকেইটা ঘটনাই ঘটি গৈছিল এখন চিনেমাৰ দৰে, যেন ঘটনাবোৰ চিনেমাখনৰ কাহিনীটো আগবঢ়াই নিবৰ বাবেই ঘটিছিল৷</p>

<p>এইকেইদিনৰ ভিতৰতে ৰাজ্যখনৰ তিনি ঠাইত আন তিনিটা ভয়াৱহ ধৰ্ষণৰ ঘটনা সংঘটিত হ’ল৷</p>

<p>প্ৰথমটো ঘটনা ঘটিছিল এখন নদীৰ পাৰত, এটা ৰাজহুৱা ঘাটত৷ মৰমী শইকীয়া নামৰ এগৰাকী পঞ্চাছোৰ্ধ্ব শিক্ষয়িত্ৰী নিয়মিত এই ঘাটটোৰে পাৰ হৈ পাঁচ কিলোমিটাৰ দূৰৰ এখন স্কুললৈ গৈছিল৷ সেইদিনাও পূৰ্বৰ দৰেই নাৱৰ বাবে অপেক্ষা কৰি থকাৰ সময়তে অকলশৰীয়া মৰমী শইকীয়াক কেইবাটাও পাষণ্ডই লগ হৈ মুখত সোপা দি কাষৰে হাবিখনলৈ টানি নি উপৰ্যুপৰি বলাৎকাৰ কৰিছিল আৰু মৃতপ্ৰায় মানুহগৰাকীক ডিঙি চেপি হত্যা কৰিছিল৷ ইয়াৰ পাছত সেই হাবিখনৰ মাজতে কোনেও দেখা নোপোৱাকৈ বন-জংঘলেৰে মৃতদেহটো লুকুৱাই পেলাইছিল৷ তাৰ পাছত যেতিয়া মৃতদেহটো উদ্ধাৰ হ’ল, চাৰিওফালে হৈ-চৈ লাগিল৷ স্থানীয় মানুহ বাটলৈ ওলাই আহিল, অচিৰেই দোষীক কৰায়ত্ত কৰাৰ দাবী জনালে৷</p>

<p>দ্বিতীয় ঘটনাটো ঘটিছিল ৰাষ্ট্ৰীয় ঘাইপথৰ তেনেই কাষতে অৱস্থিত এখন গাঁৱত৷ পিছপৰা এই গাঁওখনত চৰকাৰে আগবঢ়োৱা এক অনুদানেৰে এটা স্কুলঘৰ পকী কৰিবলৈ লোৱা হৈছিল৷ নিৰ্মাণ কাৰ্যত নিয়োজিত আটাইখিনি বনুৱাই তাত শিবিৰ পাতি থাকিবলৈ লৈছিল৷ কাম চলি থকাৰ মাজতে ৰাজমিস্ত্ৰীৰ যোগালি হিচাপে কাম কৰা কাছেম নামৰ ল’ৰাটো কেইবাদিনো ধৰি নিৰুদ্দেশ হৈ আছিল৷ লগৰ বনুৱা, মিস্ত্ৰী, ঠিকাদাৰ সকলোৱে কাছেমে কাম এৰি পলাই যোৱা বুলি ভাবিছিল৷ ঘুনুক-ঘানাককৈ ওলাইছিল, সেইখন গাঁৱৰে তৰালি দাস নামৰ ছোৱালীজনীও ঘৰত নথকা কেইবাদিনো হৈছিল৷ মানুহে সন্দেহ কৰিবলৈ লৈছিল যে তৰালিক লৈ কাছেম পলাই গৈছে৷ চৈধ্য বছৰীয়া ছোৱালীজনীক পলুৱাই নিয়া কথাটোৱে গাঁৱৰ মানুহক উত্তেজিত কৰি তুলিছিল, তাতেই আকৌ এটা মিঞা ল’ৰাই৷ গাঁৱৰ মানুহে ৰাজমিস্ত্ৰী মাধৱ ওজাকে ধৰি তেওঁৰ লগত কাম কৰা সাতজন শ্ৰমিকক বৰ বেয়াকৈ মৰিয়ালে৷ তাৰে তিনিটা ল’ৰাক চিকিৎসালয়ত ভৰ্তি কৰাবলগীয়া হ’ল৷ ঠিকাদাৰে থানাত এজাহাৰ দিলে৷ পুলিচে আহি ঘটনাত জড়িত গাঁওখনৰ কেইবাজনো মানুহক সোধপোছৰ কাৰণে আটক কৰিলে৷ লগে লগে গোটেই ঘটনাটোৱে এটা অন্য মোৰ লৈ ল’লে৷ গাঁৱৰ মানুহে স্কুল নিৰ্মাণৰ কাম কৰিবলৈ নিদিয়া হ’ল৷ ঠিকাদাৰে বিল বন্ধ হোৱাৰ ভয়ত আকৌ পুলিচৰ ওচৰ চাপিল৷ পুলিচক কিছু খৰচ-পাতিও দিলে৷ এইবাৰ পুলিচে তৰালি দাসৰ দেউতাকে দিয়া এজাহাৰখনৰ কথা পাহৰি স্কুল নিৰ্মাণৰ কাম চলি থকা ঠাইখিনিত দিনে-নিশাই দুজন কনিষ্টবলক থিয় কৰাই ৰাখিলে৷ পুলিচৰ এই ভূমিকাত মানুহবোৰ আৰু বেছি ক্ষুণ্ণ হ’ল৷ উদ্বিগ্ন পৰিয়ালৰ মানুহে কাছেম আৰু তৰালিৰ সন্ধানত দিন-ৰাতি একাকাৰ কৰি দিলে৷</p>

<p>তাৰে ঠিক পাঁচ দিনৰ পাছত, উদ্বিগ্ন পৰিয়াল আৰু নিস্পৃহ আৰক্ষীৰ কষ্ট লাঘৱ কৰি এটা পচা গোন্ধে জনাই দিলে যে তৰালি কাছেমৰ লগত পলাই যোৱা নাই৷ কাছেমহে পলাইছে৷</p>

<p>আনটো ঘটনা ঘটিছিল চহৰৰ এটা আৱাসিক এলেকাত৷ মাত্ৰ কেইদিনমানৰ আগতে গাঁৱৰ ঘৰত বিয়া পাতি নিতুল বৰ্মনে ৰত্নাক চহৰৰ ভাড়াঘৰটোলৈ লৈ গৈছিল৷ নৱবিবাহিতা পত্নীক অচিনাকি চহৰখনত অলপ ইপিনে-সিপিনে ফুৰাবও আৰু ভাবিছিল ৰত্না লগত থাকিলে তাৰো অলপ সহায় হ’ব৷ কিছুদিনৰ পাছত আকৌ মাকৰ লগত থৈ যাবহি৷ অকলশৰীয়া মাকক লগ এটা লাগে বাবেই ইমান অভাৱ-অনাটনৰ মাজতো সি বিয়াখন পাতিছে৷ পুৱা খোৱা-বোৱা কৰি নিতুল কামলৈ বুলি ওলাই গৈছিল৷ যোৱাৰ সময়ত সি আকৌ এবাৰ তাৰ আজলী ঘৈণীয়েকক বুজাইছিল যাতে কাকো তাই দুৱাৰ খুলি নিদিয়ে৷</p>

<p>কিন্তু খোলা দুৱাৰৰ মাজেৰে কাষৰ ভাড়াতীয়াই দেখা দৃশ্যটোৰ খবৰ পাই নিতুল অফিচৰ পৰা উন্মাদৰ দৰে ৰুদ্ধশ্বাসে বাইক চলাই আহিব লগা ঘটনা এটাহে সংঘটিত হৈছিল৷</p>

<p>কেইবাখনো ঘৰত ৰন্ধা-বঢ়া কৰা কল্পনা কলিতাই আবেলি যেতিয়া কামৰ পৰা উভতি আহিছিল, দেখিছিল নিতুলৰ ৰূমটো খোল খাই আছিল৷ কল্পনাই নিতুলক নাম কাঢ়ি মাতে, তাইতকৈ বহুত সৰু ল’ৰা সি৷ তাৰ মাত নাপাই তাই প্ৰথমতে ন-কইনা ন-কইনাকৈ, তাৰ পাছতো মাত নাপাই ৰত্নাৰ নাম ধৰি মাতিছিল৷ কিবা এটা চিনাকি ভয়, কিবা এটা অচিনাকি ভাবনাৰে কল্পনা প্ৰথমে দুৱাৰমুখলৈ গৈছিল, তাৰ পাছত পৰি থকা চকীখন দেখি কঁপি উঠা কল্পনাই ভিতৰৰ দুৱাৰেৰে জুমি চাই দেখিছিল গাত কাপোৰ-কানি নথকা ৰত্না মজিয়াত পৰি আছে৷</p>

<p>চহৰখনৰ একো ভু-ভটং নোপোৱা ৰত্নাৰ নিথৰ, নগ্ন শৰীৰটো আঁকোৱালি লৈ নিতুল বৰ্মনে চিঞৰি চিঞৰি কান্দিছিল৷</p>

<p>পুলিচৰ পৰা মৃতদেহটো চমজি লৈ পুৱতি নিশা গাঁৱৰ ঘৰত উপস্থিত হৈ নিতুলে মাকৰ ভৰিত ধৰি বাগৰি বাগৰি কান্দিছিল– ‘মই তোকো একো দিব নোৱাৰিলোঁ, তাইকো একো দিব নোৱাৰিলোঁ অ’ মা৷ মোক ক্ষমা কৰি দে মা, মোক ক্ষমা কৰি দে৷’</p>

<p>‘ধৈৰ্য ধৰ বাচা ধৈৰ্য ধৰ, বিপদত ধৈৰ্য ধৰিব লাগে৷’ শোক-দুখত মৃতপ্ৰায় মাকে পুতেকক ধৈৰ্য ধৰিবলৈ কোৱাৰ বাদে আন একো ক’ব পৰা নাছিল৷</p>

<p>তিনি-চাৰি দিনৰ ব্যৱধানত সংঘটিত হোৱা এই তিনিওটা বলাৎকাৰ কাণ্ডই গোটেই ৰাজ্যখন জোকাৰি গৈছিল৷ এই ঘটনা তিনিটাৰ মাত্ৰ এমাহৰ পূৰ্বে তিস্তা চৌধুৰীৰ সংকটজনক অৱস্থাত হাস্পতালত মৃত্যু হৈছিল৷ মানুহবোৰৰ মনৰ পৰা এজনী সাত বছৰীয়া ছোৱালীৰ নাৰকীয় ধৰ্ষণকাণ্ডৰ শোক আৰু ক্ষোভ মাৰ নৌযাওঁতেই সংঘটিত হোৱা এই ঘটনা তিনিটাক সংবাদ মাধ্যমে ভয়াৱহ আৰু বৃহৎ ধৰ্ষণকাণ্ড বুলি অভিহিত কৰিছিল৷</p>

<p>বাতৰি চাই থকাৰ সময়ত শোকৰুদ্ধ হৈ পৰা মধুৱন্তীৰ তুতিয়ে কোৱা এটা কথা মনত পৰি হাঁহি উঠিছিল৷ সিদিনা ভাত খাই উঠাৰ পাছত তুতিয়ে বিভিন্ন কথা কৈছিল৷ মধুৱন্তীয়ে বিশেষ একো কোৱা নাছিল৷ তুতিৰ কথাবোৰ শুনিলে শুনি থাকিবলৈ মন যায়৷ মনৰ ভিতৰত কঢ়িয়াই ফুৰা তাইৰ বহু ক্ষোভ শব্দ হৈ ওলাই আহে৷ কিছুমান কথাত সাংঘাতিক আইৰনী থাকে৷ সেইবোৰে তাইৰ কথাবোৰ অধিক ৰসাল আৰু মনোগ্ৰাহী কৰি তোলে৷ এই ‘ভয়াৱহ আৰু বৃহৎ’ কথাটো ওলাওঁতেই সিদিনা তাই কৈছিল–</p>

<p>দৰাচলতে কোনো এটা ধৰ্ষণৰ ঘটনাই ক্ষুদ্ৰ আৰু কম ভয়াৱহ নহয়৷ কিন্তু ইমানদিনে আমি যিটো দেখিছোঁ, বাতৰি কাকত বা নিউজ চেনেলবোৰে কেতিয়াবা কিছুমান ধৰ্ষণৰ বাতৰিক ভয়াৱহ আৰু বৃহৎ ধৰ্ষণকাণ্ড হিচাপে পৰিৱেশন কৰে, কিছুমান বাতৰিক তেনেই এলাগী কৰি ৰাখে৷ সমানে তাৎপৰ্যপূৰ্ণ এইটোও যে সংখ্যাগৰিষ্ঠ মানুহৰে মনবোৰ আৰু চিন্তাৰ জগতখন সংবাদ মাধ্যমেই নিয়ন্ত্ৰণ কৰি ৰাখে৷ এটা ধৰ্ষণৰ বাতৰিয়ে যদি সন্ধিয়াৰ প্ৰাইম টাইমত শিৰোনাম দখল কৰিব পাৰে, আৰু প্ৰথম তিনিটা বাতৰিৰ ভিতৰত যদি স্থান লাভ কৰিব পাৰে তেতিয়াহ’লে সেই ঘটনাটোৱে নিশ্চিতভাৱে সংখ্যাগৰিষ্ঠ মানুহৰ মনত সাংঘাতিক প্ৰতিক্ৰিয়াৰ সৃষ্টি কৰিব৷ যদি বাতৰিটো অলপ বেছি দুখ লগাকৈ পৰিৱেশন কৰে, যদি বাতৰিটোৰ মাজত পাঁচজনমান মানুহৰ ‘বাইট’ থাকে আৰু লগত মিলাই কৰুণ আৰু ভয়াৱহ ৰসসম্পন্ন সংগীত থাকে তেনেহ’লে সেই বাতৰিয়ে ৰাজ্যখনত ‘জুই’ লগাবই৷ সেই জুই দিল্লীলৈকে বিয়পি পৰিব৷ আৰু বাতৰিটো যদি দিল্লীৰ কোনোবা ৰাষ্ট্ৰীয় চেনেলে পৰিৱেশন কৰে তেতিয়াহ’লে সেই জুই গোটেই দেশজুৰি জ্বলিব৷ লগে লগে টক শ্ব’ হ’ব৷ ঠায়ে ঠায়ে মমবাতি জ্বলিব৷ দল-সংগঠনৰ নেতা-পালিনেতাই বিবৃতি আৰু ভাষণ দিব৷ টক শ্ব’ত অংশগ্ৰহণ কৰিব৷ এনেকৈয়ে কেইদিনমান পাৰ হৈ যাব৷ কিন্তু ইয়াৰ মাজতে ঘটি যোৱা কোনোবা এটা ধৰ্ষণৰ ঘটনাই নিউজ চেনেলৰ প্ৰাইম টাইমতো বাদেই, অন্য সময়ৰ বুলেটিনতো ত্ৰিছ ছেকেণ্ডৰ ঠাই অকণো নাপাব৷ আৰু তাৰ লগে লগে সেই ধৰ্ষণৰ ঘটনাটো মাত্ৰ কেইঘৰমান মানুহে জনা এটা বাতৰিত পৰিণত হ’ব৷ ধৰ্ষিতাই ন্যায় পোৱাতো দূৰৰে কথা, হয়তো ঘৰৰ মানুহে থানালৈ গৈ এজাহাৰ এখনো নিদিব৷ ঠিক একেটা অৱস্থাই ছপা মাধ্যমতো পৰিলক্ষিত হ’ব৷ বাতৰি কাকতবোৰে যদি প্ৰথম পৃষ্ঠাত পাঁচ কলমত বাতৰিটো লয় তেতিয়াহ’লে নিশ্চিত যে এই ধৰ্ষণকাণ্ডটোকো মানুহে ‘ভয়াৱহ আৰু বৃহৎ’ হিচাপেই গণ্য কৰিব৷ যদি প্ৰথম পৃষ্ঠাত তিনি বা দুই কলমত লয় তেতিয়াহ’লে সংখ্যাগৰিষ্ঠ মানুহেই তাক ‘ভয়াৱহ আৰু বৃহৎ’ বুলি মুঠেও নাভাবে৷ বাতৰিটো প্ৰথম পৃষ্ঠাত ওলাইছে কিন্তু ছিংগ্‌ল কলমত, আশা কৰি লাভেই নাই যে সেই বাতৰিটোৰ মানুহৰ মাজত কিবা প্ৰভাৱ পৰিব৷ অন্ততঃ তেনে বাতৰিত কোনো দল-সংগঠনে প্ৰতিক্ৰিয়া নেদেখুৱায়, কোনো মানুহ স্বতস্ফূৰ্তভাৱে প্ৰতিবাদ কৰিবলৈ ওলাই নাহে, সন্ধিয়া ক’তো মমবাতি নজ্বলে৷ আৰু– কিবা কাৰণত এটা বাতৰি যদি ভিতৰৰ কোনোবা পৃষ্ঠাত লয়, কিবা কাৰণত যদি বাতৰিটো কোনো আঞ্চলিক পৃষ্ঠাত ওলায় তেতিয়াহ’লে মোটামুটি সেইটো কোনো ঘটনাই নহয়৷ বাতৰি কাকত বা নিউজ চেনেলবিলাকে যদি এটা ধৰ্ষণৰ ঘটনাক ‘ভয়াৱহ আৰু বৃহৎ’ বুলি প্ৰতিষ্ঠা নকৰে তেন্তে স্বাধীন বুলি ভবা সামাজিক মাধ্যমবোৰৰ সমাজ সচেতন ‘নাগৰিক’সকলৰো ইছ ইছ আছ আছ ষ্টেটাছ পোষ্ট নহয়৷ তেওঁলোক উদ্বিগ্ন হ’ব, তেওঁলোকৰ বুকু কঁপি যাব, ৰাতি শুব নোৱৰা হ’ব– যদিহে সন্ধিয়া সাত বজাত নিউজ চেনেলবিলাকে কৈ দিয়ে যে, চকু মেলি চোৱা হে নাগৰিকসকল, এইটো যে কি নাৰকীয়, জঘন্য কাণ্ড সংঘটিত হৈছে৷ এই ‘ভয়াৱহ আৰু বৃহৎ’ ধৰ্ষণকাণ্ডই সমগ্ৰ মানৱ জাতিকে আজি লজ্জানত কৰিছে৷</p>

<p>ইণ্টাৰেষ্টিং কথাটো হ’ল, বেছিভাগ বাতৰি কাকতেই বাতৰি এটা লীড কৰিব নে এংকৰ কৰিব, পাঁচ কলমত ল’ব নে ছিংগল্‌ কলমত ল’ব– সেইটো ঠিক কৰে সন্ধিয়া প্ৰাইম টাইমৰ নিউজ চাই৷ নিউজ চেনেলত বাতৰিটো কিমান গুৰুত্ব সহকাৰে ক’ভাৰ কৰিছে সেইটোৱে ছপা মাধ্যমৰ বাতৰি এটাৰো স্থান আৰু গুৰুত্বৰ ভাগ্য নিৰ্ণয় কৰে৷</p>

<p>কথাখিনি কৈ তুতি মৌন হৈ গৈছিল৷ তাই কিবা এটা ভাবি আছিল৷ মধুৱন্তীয়ে বিছনাখনৰ হে’ডটোত গাৰু এটা দি আঁউজি বহি আছিল৷ বিছনাত ওপৰমুৱা হৈ দীঘল দি থকা তুতিয়ে ফেনখনৰ ফালেই একেথৰে চাই আছিল৷ মধুৱন্তীয়ে তুতিলৈকে চাই আছে৷ ইমান কম বয়সতে এই ছোৱালীজনীয়ে গোটেই সমাজখন, গোটেই ব্যৱস্থাটোকে অলপ বেলেগ ধৰণে চাবলৈ শিকিছে৷ তাই পৰা নাই৷ তাই নিজে ভুক্তভোগী হৈও কথাবোৰ তুতিৰ দৰে চাবলৈ শিকা নাই৷ হঠাৎ তাইৰ খেয়াল হ’ল, তাইৰ দৰে তুতিৰো আছে নেকি কোনেও নজনা এক যন্ত্ৰণাৰে ভৰা অধ্যায়?</p>

<p>তুতিয়ে ওপৰলৈ চাই থাকিয়ে এক স্বাভাৱিক স্বৰত কৈ উঠিছিল– ‘হয়তো আজিকালি প্ৰতিক্ৰিয়া দেখুওৱাৰ বাসনাই বেছিভাগ মানুহৰে চিন্তাৰ জগতখন বেদৰদ দখল কৰি লৈছে৷ সেইকাৰণে মানুহে চিন্তা কৰিবলৈ নোৱৰা হৈছে৷’</p>

<p>তেন্তে তাইৰ ক্ষেত্ৰতো সেইটোৱে হৈছে নেকি?</p>

<p>তাইৰ চিন্তাৰ জগতখনো অন্য কিছুমান প্ৰতিক্ৰিয়াই বেদখল কৰি ৰাখিছে নেকি?</p>

<p>তুতিয়ে কৈছিল, ধৰ্ষণৰ দৰে এটা জঘন্য ঘটনাকো সংবাদ মাধ্যমে ‘নিউজ ভেল্যু’ৰ তুলাচনীত জুখিছিল৷ এইটো ধৰ্ষণকাণ্ডৰ নিউজ ভেল্যু বেছি– এইটোৰ সিমান নিউজ ভেল্যু নাই৷ আচৰিত মানসিকতা– নহয়নে? ইমান ছিৰিয়াছ সমস্যা এটাক মানুহে কেনেকৈ ইমান ‘লাইট্‌লী’ ল’ব পাৰে?</p>

<p>মধুৱন্তীয়ে বুজিলে, এই তিনিওটা বাতৰিতে সাংঘাতিক নিউজ ভেল্যু আছিল৷ বিশেষকৈ শিক্ষয়িত্ৰী মৰমী শইকীয়াৰ ঘটনাটোত যথেষ্ট নিউজ ভেল্যু আছিল৷</p>

<p>মৰমী শইকীয়াৰ ধৰ্ষণৰ ঘটনাত জড়িত থকা বুলি পুলিচে সাতটা দুৰ্বৃত্তক আটক কৰিলে আৰু সন্ধিয়াৰ ‘ব্ৰেকিং নিউজ’ চাই মানুহে গম পালে যে এই সাতোটাৰ ভিতৰত ছয়টাই মিঞা মুছলমান৷ এই সাত অপৰাধীৰ স্বীকাৰোক্তিৰ ভিত্তিত পুলিচে আৰু চাৰিটাক আটক কৰিবলৈ সক্ষম হ’ল৷ সংবাদ মাধ্যমযোগে জনা গ’ল, ইয়াৰে তিনিটাই মিঞা৷ পলাতক অন্য সাত অভিযুক্তৰ নাম পুলিচে ঘোষণা কৰা নাছিল৷ কিন্তু এক নিউজ চেনেলে ‘গোপন সূত্ৰৰ পৰা পোৱা খবৰ অনুযায়ী’ বুলি কৈ সাতটা নাম দিলে, সেইকেইটাও আছিল তেনেকুৱা নাম৷ নামবোৰ পাছদিনা বাতৰি কাকততো ছপা হৈছিল, কিন্তু তাৰ আগেয়েই ৱাটছআপে ৱাটছআপে সেই নামবোৰ ঘূৰি আছিল৷ কিছুমান মানুহ আচৰিত হৈছিল যে সংবাদ মাধ্যমে অভিযুক্ত আটাইবোৰকে অপৰাধী সজাই বাতৰি পৰিৱেশন কৰিছিল৷ দুখন কাকত আৰু এটা নিউজ চেনেলক বাদ দি বাকী আটায়ে সোধপোছৰ বাবে আটক কৰা কথাটোকো গ্ৰেপ্তাৰ কৰা বুলিয়ে কৈছিল৷</p>

<p>পুলিচে আটাইবোৰ অভিযুক্তৰে ফটো ৰাজহুৱা কৰি দিছিল৷</p>

<p>তৰালি দাসৰ ঘটনাটোতো কাছেম জড়িত থকাটো নিশ্চিত হোৱাৰ পাছত বাতৰিয়ে অন্য মোৰ লৈছিল৷</p>

<p>ৰত্নাৰ ঘটনাটোৰ একো শুংসূত্ৰ ওলোৱা নাছিল৷ পুলিচ একপ্ৰকাৰ নিশ্চিত হৈছিল যে এই কাণ্ড কোনোবা পৰিচিত আৰু ঘনিষ্ঠ মানুহেই সংঘটিত কৰিছে৷ নিতুল বৰ্মনে কোৱা কথাখিনিয়েই যদি সঁচা হয়, তেন্তে ৰত্নাই কোনো অচিনাকি মানুহকে দুৱাৰ খুলি নিদিব৷ চিনাকি অথবা ঘনিষ্ঠ কোনোবা হোৱাৰ কাৰণেই ৰত্নাই দুৱাৰ খুলি দিছিল৷ পুলিচে সাংবাদিকক জানিবলৈ দিয়া মতে, ৰত্নাৰ ঘটনাটোত দুটা ছিমেন ছেম্প্‌ল ধৰা পৰিছে৷ ইয়াৰ অৰ্থই হ’ল দুটা কোনোবা চিনাকি মানুহেই এই জঘন্য কাণ্ড সংঘটিত কৰিছে৷ মৰমী শইকীয়া আৰু তৰালি দাসৰ ঘটনাটোৰ সৈতে একেলগে ৰত্নাৰ ঘটনাটোৱে সংবাদ মাধ্যমৰ আগ্ৰহ আদায় কৰিবলৈ সক্ষম হৈছিল৷ এই কথাই পুলিচ-প্ৰশাসনকো চাপত ৰাখিছিল৷ পুলিচে নিতুল বৰ্মনৰ সন্দেহৰ ভিত্তিত অনুসন্ধান আৰম্ভ কৰিছিল৷ পুলিচ নিশ্চিত আছিল যে এই তদন্তত ছিমেন ছেম্প্‌ল দুটাই সহায় কৰিব আৰু অতি শীঘ্ৰেই দুই অপৰাধীক প্ৰমাণসহ গ্ৰেপ্তাৰ কৰিব পাৰিব৷ পুলিচৰ এই তৎপৰতাক বাতৰি কাকত, নিউজ চেনেল আৰু সামাজিক মাধ্যমত বহু মানুহেই প্ৰশংসাৰে উপচাই দিছিল৷</p>

<p>ঘটনাবোৰ ঘটি গৈছিল চিনেমাৰ দৰেই৷</p>

<p>গোটেই দেশতে, হয়তো সংখ্যাগৰিষ্ঠ মানুহৰ মনতে, প্ৰায় সকলো কথাতে– ধৰ্মটোৱেই প্ৰধান বিষয় হিচাপে বিবেচিত হৈছিল৷ তেনে এটা আৱহাৱাত মৰমী শইকীয়া আৰু তৰালি দাসৰ ঘটনাটোৱে এটা নতুন উত্তেজনা আনি দিছিল৷ সংবাদ মাধ্যম, ৰাজপথতকৈ বেছি উত্তাল হৈছিল সামাজিক মাধ্যমৰ মঞ্চখন৷ দেখাবোৰৰ বাহিৰেও গোপনে চলি থকা সামাজিক মাধ্যমত উত্তেজনা, প্ৰতিবাদৰ সমানে আৰম্ভ হৈ গৈছিল সাম্প্ৰদায়িক ৰাজনীতি৷</p>

<p>সাম্প্ৰদায়িক ৰাজনীতি কৰা মানুহবোৰে নতুন এচাম মানুহক নতুনকৈ সাম্প্ৰদায়িক কৰাৰ এটা সোণালী সুযোগ পাইছিল৷ মানুহবোৰে সামাজিক মাধ্যমৰ স্বাধীনতাক অস্ত্ৰ হিচাপে লৈ মুকলিকৈয়ে প্ৰশ্ন কৰিছিল– সৱতে এই মিঞাসোপাহে কিয়? এটা ধৰ্ষণৰ ঘটনা ঘটিব, তাতো মিঞা৷ ক’ৰবাত চুৰি হ’ব, ক’ৰবাত ডকাইতি হ’ব, ক’ৰবাত মাৰ্ডাৰ হ’ব, ক’ৰবাত মাটি নাইবা সীমাৰ কাৰণে ডিঙি কটাকটি কৰি মৰিব– সকলোতে মিঞাবোৰৰে নাম আগত৷</p>

<p>বাতৰি কাকত পঢ়ি, নিউজ চেনেলৰ বাতৰি চাই অভিজ্ঞতা আৰু মনৰ ভিতৰত তথ্য সঞ্চয় কৰা মানুহবোৰ এই কথাবোৰত পতিয়ন গৈছিল৷</p>

<p>কিছুমান মানুহে মনে মিলা মানুহবোৰৰ মাজত এই কথা কৈ আক্ষেপ কৰিছিল যে এই মিঞাকেইটাই ধৰ্মীয় ৰাজনীতি কৰাবোৰক সদায়ে নিজৰ কুকৰ্মৰে সহায় কৰি আহিছে৷ ইহঁতৰ পক্ষত মাত মাতিবলৈ আৰু কোনো ৰাস্তায়েই বাচি থকা নাই৷</p>

<p>দুই এজন মানুহে কেতিয়াবা সামাজিক মাধ্যমত লিখি, কেতিয়াবা কাকতত লিখি এই কথা ক’বলৈ চেষ্টা কৰিছিল যে অপৰাধীৰ বিচাৰ ধৰ্মৰ ভিত্তিত কৰিব নোৱাৰি৷ অন্য কিছুমান সামাজিক, সাংস্কৃতিক, শৈক্ষিক আৰু অৰ্থনৈতিক কাৰকেহে এই অপৰাধৰ মানসিকতা নিয়ন্ত্ৰণ কৰে৷ সেই কথাবোৰ গভীৰভাৱে উপলব্ধি কৰিলে, এই কথাবোৰৰ অধ্যয়ন হ’লে আৰু তাৰ জৰিয়তে নিয়ন্ত্ৰণৰ পথ অন্বেষণ কৰিলেহে আমি এখন অপৰাধমুক্ত সমাজ লাভ কৰিবলৈ সক্ষম হ’ম৷ ধৰ্মৰ ভিত্তিত অপৰাধীৰ বিচাৰ হ’লে সমাজত অপৰাধ নকমে বৰঞ্চ বাঢ়িবৰ সম্ভাৱনাহে আছে৷</p>

<p>উত্তেজনাৰ চৰম শীৰ্ষত অৱস্থান কৰা মানুহবোৰৰ কাৰণে এই কথাবোৰৰ কোনো মূল্য নাছিল৷ ফে’চবুকত এনেকুৱা কথা লিখা মানুহবোৰে চৈধ্য-পোন্ধৰটামান লাইক পাইছিল৷ কিছুমানে এনেকুৱা পোষ্ট স্ক্ৰিনশ্বট মাৰি নিজৰ টাইমলাইনত পোষ্ট কৰিছিল আৰু মানুহে কমেণ্টৰ নাম লৈ অশালীন ভাষাৰে ডৰাই ডৰাই গালি পাৰিছিল৷</p>

<p>গোটেই দেশতে সক্ৰিয় আৰু তৎপৰ হৈ থকা সাম্প্ৰদায়িক শক্তিবোৰে এই পৰিস্থিতিৰ পূৰ্ণ সুযোগ গ্ৰহণ কৰিছিল৷</p>

<p>ধৰ্মীয় তথা সাম্প্ৰদায়িক ৰাজনীতিক সমৰ্থন নকৰা সকলো মানুহকে লেফ্‌টিষ্ট, বামপন্থী বুলি অভিহিত কৰা হৈছিল৷</p>

<p>এই ট্ৰোল কৰা সাম্প্ৰদায়িক মানুহবোৰে বামপন্থী মানে কি হয়তো জনাই নাছিল, কিন্তু এটা অতি ঘিণলগা শব্দৰ দৰে বাৰে বাৰে ব্যৱহাৰ কৰিছিল৷</p>

<p>কিছুমান মানুহে সাম্প্ৰদায়িক ৰাজনীতি আৰু ধৰ্মীয় উন্মাদনাক সংবিধানবিৰোধী, ঐক্য বিনষ্টকাৰী আৰু মানৱতাবিৰোধী বুলি বিবেচনা কৰিছিল৷ এই মানুহখিনিক সাম্প্ৰদায়িক ৰাজনীতি কৰা অংশটোৱে ‘ছেকুলাৰ’ বুলি ইতিকিং কৰিছিল আৰু এনেকুৱা এটা নতুন ন্যেৰেটিভ ৰচনা কৰিছিল যাৰ জৰিয়তে এচাম মানুহ পতিয়ন গৈছিল যে ধৰ্মনিৰপেক্ষ হোৱাটোহে দোষ আৰু লাজৰ কথা৷</p>

<p>বহুত মানুহে প্ৰথমবাৰৰ বাবে মুখ্য মন্ত্ৰীয়ে প্ৰতিক্ৰিয়া ব্যক্ত কৰা কথাটো মন কৰিছিল৷ মুখ্য মন্ত্ৰীজনে এক প্ৰেছ বিজ্ঞপ্তিত কৈছিল– ‘আমাৰ জীয়াৰী-বোৱাৰীৰ ওপৰত শেহতীয়াভাৱে কিছুমান দুষ্কৃতিকাৰীয়ে নাৰকীয় কাণ্ড সংঘটিত কৰিছে৷ এই ঘৃণনীয় কাণ্ড কোনোপধ্যেই সহ্য কৰা নহ’ব৷ অপৰাধীয়ে যাতে কঠোৰতম শাস্তি লাভ কৰিব পাৰে, তাৰ বাবে বিহিত ব্যৱস্থা গ্ৰহণ কৰা হ’ব৷ আমাৰ সাতামপুৰুষীয়া পৰম্পৰাক বিনষ্ট কৰিব খোজা এই অপশক্তিক ৰাইজৰ সহযোগত আমি ঐক্যবদ্ধভাৱে নিৰ্মূল কৰিব লাগিব৷ এই ক্ষেত্ৰত, মই সমাজৰ প্ৰতিগৰাকী সচেতন নাগৰিককে জাগ্ৰত প্ৰহৰীৰ ভূমিকা পালন কৰাৰ বাবে আহ্বান জনাইছোঁ৷’</p>

<p>কিছুমান মানুহে কৈছিল, মুখ্য মন্ত্ৰীজনৰ কথাখিনি শুনি এনেকুৱা লাগিছে যেন মৰমী শইকীয়াৰ ঘটনাটোৱে ৰাজ্যখনৰ প্ৰথমটো ধৰ্ষণৰ ঘটনা৷ ইয়াৰ আগতে এনেকুৱা ঘটনা ঘটাই নাছিল৷</p>

<p>মুখ্য মন্ত্ৰীয়ে কথাটো ক’লৈ পোনাব বিচাৰিছিল বুজা মানুহে বুজি পাইছিল৷ কিন্তু এই বুজি পোৱাৰ একো যেন অৰ্থ নাছিল৷ কিছুমান মানুহ উৎসাহী হৈ পৰিছিল আৰু নিজকে জাগ্ৰত প্ৰহৰীৰূপে প্ৰমাণ কৰিব বিচাৰিছিল৷ ইয়াৰ কাৰণে নিজৰ ভিতৰত গোটাই-জমাই ৰখা পুৰণি ঘৃণাবোৰ যিমান সম্ভৱ সিমান মানুহৰ মাজলৈ বিয়পাই দিছিল৷ এই কাৰ্যক তেওঁলোকে সাতামপুৰুষীয়া পৰম্পৰাক বিনষ্ট কৰিব খোজা অপশক্তিক ৰাইজৰ সহযোগত চৰকাৰে ঐক্যবদ্ধভাৱে নিৰ্মূল কৰিব খোজা আঁচনিৰ পৱিত্ৰ অংশ হিচাপে বিবেচনা কৰিছিল৷</p>

<p>এই গোটেই পৰিস্থিতিটোক অন্য মোৰ দি প্ৰথমবাৰৰ বাবে পোহৰলৈ আহিছিল চিনেমা চিনেমা লগা এটা ঘটনাৰ খবৰ৷</p>
 
</body>
</html>