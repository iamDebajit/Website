<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_18)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 18</h1>
    <hr>
    <h2>সভাপৰ্ব</h2>

<h3>>৫</h3>
 

<p>ময়ূখে গাড়ীখন ষ্টাৰ্ট দিয়ে মধুৱন্তীক ফোন কৰিলে৷ ফোনটো ৰিং হৈ হৈ বন্ধ হৈ গ’ল৷ এতিয়াহে তাৰ হুঁচ আহিল, আঠ বাজি গৈছে ইতিমধ্যে৷ তাইৰ চাগৈ ৰৈ ৰৈ খং উঠি গৈছে৷ কিন্তু খং উঠে জানো তাইৰ? নাই, সি এনেই ভাবিছে এইবোৰ, তাই হয়তো পুখুৰীপাৰৰ পৰা আহি লৰালৰিকৈ তাৰ কাৰণে কিবা খোৱাৰ যোগাৰ কৰাত লাগিছে৷ কথাটো ভাবি ময়ূখৰ বেয়া লাগিল, সি ফোন এটা কৰাটো উচিত আছিল৷</p>

<p>আচলতে সি ইমান দেৰি হ’ব বুলি ভবাই নাছিল৷ আজি মধুৱন্তী পুখুৰীপাৰৰ কাৰ্যসূচীটোলৈ যোৱাৰ কথা৷ সি তাইক মানা কৰিছিল৷ কিন্তু তাই ক’লে যে ‘কালি মই যাম বুলি তাতিয়ানাক কথা দি আহিছোঁ’৷ তাতিয়ানাৰ ওচৰত মধুৱন্তীক হেয় কৰিবলৈ তাৰ ভাল নালাগিল৷ সি চৈতালী গুপ্তাক ঘৰত থৈ অহাৰ সিদ্ধান্ত লোৱাৰ সময়ত এই কথাটোৱেও ক’ৰবাত ক্ৰিয়া কৰিছিল৷ ক্ৰিয়া কৰা আনটো কথা আছিল চৈতালী গুপ্তা নিজেই। তেওঁৰ সৈতে অলপ সময় কটাবলৈ পোৱাটো ময়ূখহঁতৰ কাৰণে ডাঙৰ প্ৰাপ্তি৷ অফিচৰ ভিতৰত তেওঁ সিহঁতৰ বছ৷ কিন্তু ঘৰুৱা পৰিৱেশত, এনেকি অফিচৰ কিবা পাৰ্টিত লগ পোৱা চৈতালী গুপ্তা মানুহগৰাকী বেলেগ৷ সিহঁতে সেইগৰাকী চৈতালী গুপ্তাৰ বাবে মৰিবলৈ ৰৈ থাকে৷ ঘৰুৱা আড্ডাবোৰত কথাই কথাই তেওঁৰ ওঁঠত লাগি থাকে ৰবীন্দ্ৰ সংগীতৰ কলি আৰু বাংলা উপন্যাসৰ একোটা দুৰ্দান্ত শাৰী৷ মেজাজ ভালে থাকিলে তেওঁ কেতিয়াবা বাংলা ধ্ৰুপদী গান গায়৷ আজি ময়ূখে লগ পোৱা চৈতালী গুপ্তা মানুহগৰাকী তাৰ নতুনকৈ পৰিচিত৷ ঠিক ভাল নে বেয়া সি নাজানে, কিন্তু তাৰ কাৰণে নতুন৷ বিয়াৰ পাছৰ পৰা তাৰ যে কি কি ধৰণৰ অভিজ্ঞতাবোৰ হ’বলৈ ধৰিছে– অদ্ভুত লাগিছে৷ জনা হোৱাৰে পৰা সি এতিয়ালৈকে কাকো সুধি পোৱা নাই– ‘Are you happy?’ তুমি সুখীনে? আপুনি সুখীনে?</p>

<p>অথচ তাক মানুহে সুধিছে৷ তিতি, সীমান্ত, কুলপ্ৰদীপ– তাৰ এই বন্ধুবোৰে সুধিছে৷ অফিচত তাৰ ঘনিষ্ঠ সহকৰ্মী বন্ধুবোৰে সুধিছে৷ চৈতালী মেমে সুধিছে– ‘Are you sure that you are happy?’ সিতো কাকো সোধা নাছিল৷ এতিয়াও কাকো সোধা নাই৷ কিন্তু সুধিব লাগিছিল নেকি? চৈতালী গুপ্তাই যেতিয়া চেম্বাৰত চকীখন ঘূৰাই খালী বেৰখনৰ ফালে চাই বহি আছিল, সি সোমাই গৈছিল চেম্বাৰলৈ আৰু দেখিছিল কেইমুহূৰ্তমানৰ পাছতহে তেওঁ তাৰফালে ঘূৰি চাইছিল; সি দেখিছিল তেওঁৰ জলমলাই থকা চকু দুটা আৰু সি অস্বস্তিত পৰি গৈছিল– ‘ছ’ৰী মেম, মই অলপ পাছত আহোঁ নেকি?’ এই প্ৰশ্নটোৰ পৰিৱৰ্তে সি অন্য এটা প্ৰশ্ন কৰিব লাগিছিল নেকি? অন্য কোনো এটা দিনত সি চৈতালী মেমক সুধিব লাগিছিল নেকি– ‘Are you happy ma'am?’ সোধাটো উচিত আছিল নেকি?</p>

<p>সি এই প্ৰশ্নটো মধুৱন্তীক সোধাটো উচিত হ’ব নেকি?</p>

<p>আজিয়েই সুধি পেলাব নেকি সি?</p>

<p>বেছিভাগ মানুহেই নিজৰ অপ্ৰাপ্তি আৰু অসুখৰ সকলো যন্ত্ৰণা লুকুৱাই ৰাখিব খোজে নেকি? আৰু তাৰ দৰেই সেই মানুহবোৰ কাৰোবাৰ ওচৰত ধৰা পৰি যায় নেকি? চৈতালী মেমে আজি কৈছে– ‘এজন মানুহ যেতিয়া সুখী হয় সেই সুখৰ পোহৰেৰে গোটেই শৰীৰটো উজলি থাকে৷ This is actual statement. Often lips fail to reveal untold truths. বুজিলা?’</p>

<p>হয় চাগেই৷</p>

<p>যদি সেয়ে হয় তেতিয়াহ’লে তেওঁৰ মুখৰ কথাক বিশ্বাস কৰা উচিত হ’ব জানো?</p>

<p>তেওঁ তাক সুধিছে– ‘ফ্ৰিজিডিটী মানে কি জানানে?’</p>

<p>সি কৈছিল– ‘জানো মেম৷ সিদিনা তিতিয়ে কৈ আছিল৷’</p>

<p>‘পুৰুষৰো যে এই সমস্যা থাকিব পাৰে সেইটো জানানে?’</p>

<p>ময়ূখে তেওঁলৈ আচৰিত হৈ চাইছিল৷ কি ক’ব খুজিছে তেওঁ? কাৰ কথা ক’ব খুজিছে তেওঁ?</p>

<p>তাপস গুপ্তাৰ কথা?</p>

<p>‘মই মোৰ ছোৱালীজনী তাপসৰ পৰা খুজি লৈছিলোঁ৷ তাৰ বাহিৰে তেওঁৰ শৰীৰৰ সৈতে মোৰ একো সম্পৰ্ক নাই৷ কেতিয়াবা মই বিভ্ৰান্ত হৈ যাওঁ৷ তেওঁক মই ভাল পাওঁ, কিন্তু তেওঁৰ শৰীৰটো মোৰ ঘিণ লাগে৷ তেওঁৰ ওচৰলৈ মোৰ যাবলৈ মন নাযায়৷ এই কথাটোৱে মোক বৰ কষ্ট দিয়ে৷ কাৰণ তাপসৰ দৰে এজন ভাল মানুহক মই হাজবেণ্ড হিচাপে পোৱাটো মোৰ কাৰণে ডাঙৰ প্ৰাপ্তি৷ ইমান কেয়াৰিং৷ ইমান মৰমিয়াল৷ সংস্কৃতিৱান৷ পিয়াই মোতকৈ বেছি ভাল পায় তাপসক৷ অথচ তেওঁ মোক চুলেই মই সংকুচিত হৈ যাওঁ৷ এডাল কুমজেলেকুৱা গালৈ বগাই অহাৰ দৰে লাগে৷ মোৰ সব ফিলিংছ শেষ হৈ যায়৷ খং উঠিব খোজে৷’</p>

<p>এক আশ্চৰ্য বস্তুৰ দৰে ময়ূখে চৈতালী গুপ্তাৰ মুখলৈ চাই আছিল৷ সি মনত পেলাবলৈ চাইছিল, কেতিয়াবা তেওঁৰ মুখত দেখিছিল নেকি অপ্ৰাপ্তিৰ যন্ত্ৰণা? নাই– তাৰ মনত নপৰে৷ হয়তো সি মন কৰিবলৈকে জনা নাছিল৷ যিদৰে সুধিব জনা নাছিল– Are you happy? আপুনি সুখীনে? তুমি সুখীনে?</p>

<p>তাক ঘোঁৰা কৰি চৈতালী গুপ্তাই সুখস্বৰ্গৰ ওখোৰা-মোখোৰা, খলা-বমা বাটেৰে চেঁকুৰিবৰ পৰত তেওঁৰ শৰীৰত সি এজনী ৰমণব্ৰাত্য গাভৰু ছোৱালীকে বিচাৰি পাইছিল৷ কামনাৰ আৱেশেৰে পৰিতৃপ্ত হৈ চকু দুটা মুদি কেৱল সন্মুখলৈ চেঁকুৰি থকা চৈতালী গুপ্তাৰ সৈতে ৰবীন্দ্ৰ সংগীত গুণগুণাই থকা চৈতালী মেমৰ একো মিল নাছিল৷ এই দুই সত্তাৰ কোনটো শৰীৰত পোহৰ জলমলাই আছিল? দুয়োটাতে? নহয়, বিবস্ত্ৰা চৈতালী গুপ্তাৰ শৰীৰত সি বেছি পোহৰ দেখিছিল৷ নাই নাই– সহজ নহয় এই কথা কোৱা৷ হয়তো তাৰ দৃষ্টিবিভ্ৰম হৈছে৷</p>

<p>সি ঘৰ গৈ পায় মানে ন বাজিবৰ হৈছিল৷ সি আচৰিত হ’ল, মধুৱন্তী তেতিয়াও আহি ঘৰ পোৱা নাই৷ গোটেই ঘৰটো অন্ধকাৰত ডুব গৈ আছে৷ ইমান সময়ে ভোগ কৰি থকা তাৰ দোষবোধটো হঠাৎ নাইকিয়া হ’ল৷ খং উঠিল তাৰ৷ সমানে বেয়া চিন্তা কিছুমানো মূৰলৈ আহিল৷ ইমান দেৰিলৈকে অকলে অকলে বাহিৰত থকাটো কিমান বিপজ্জনক হ’ব পাৰে তাইৰ দৰে ছোৱালী এজনীয়ে অনুভৱ কৰিব পাৰিব লাগিছিল৷ সি কাপোৰ সলাই থাকিয়ে তাইক ফোন কৰিলে৷ নাই, তেতিয়াৰ দৰেই ৰিং হৈ হৈ বন্ধ হৈ গ’ল৷ সি লৰালৰিকৈ গা-ধোৱা ঘৰত সোমাল৷ ময়ূখে ঠিক কৰিলে, গা ধুই উঠিয়ে সি পুখুৰীপাৰলৈকে ওলাই যাব৷ কিন্তু বাথৰূমৰ পৰা ওলাই সি দেখিলে, মধুৱন্তীৰ মিছড্‌ কল৷ লগত এটা এছ এম এছ– ছ’ৰী, মই গৈ আছোঁ৷ এইয়া, টেক্সিত উঠিছোঁ৷</p>

</body>
</html>