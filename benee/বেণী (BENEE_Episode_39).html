<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_39)</title>
</head>
<body>
    <h1>বেণী (BENEE_Episode_39)</h1>
    <h2>উদ্যোগপৰ্ব</h2>

    <h3>১৪</h3>
    
     
    
    <p>ৰাতি ভাত-পানী নোখোৱাকৈয়ে পৱন শুই থাকিল৷ ৰাতি নিৱেদিতাই জ্বৰৰ টেবলেট এটা খাবলৈ দিলে, কিন্তু জ্বৰ নকমিল৷ পাছদিনা নিৱেদিতাই ডাঃ ফুকনক মতাই আনিলে৷ বিছনাত লেবেজান হৈ শুই থকা পৱনক পৰীক্ষা কৰি চাই ডাঃ ফুকনে দুটা ঔষধ দিলে আৰু উদ্বিগ্ন নিৱেদিতালৈ চাই কৈ উঠিল– ‘ড’ণ্ট ৱ’ৰী, ইটছ অলৰাইট’৷ ডাঃ ফুকনে তেনেকৈ ক’লেও পৱনে পাছদিনা আবেলিলৈহে অলপ ভাল পালে৷ পৱনৰ মুখৰ পৰা মাত ওলোৱাৰ পাছতহে নিৱেদিতাৰ মুখৰ মাত ওলাইছিল৷ নিৱেদিতা নিজেই আচৰিত হৈছিল যে যোৱা দুটা দিন একো এটা মুখত দিবলৈ মন নোযোৱাৰ পাছত হঠাৎ যেন ভোক লাগিছিল৷ সৰু ল’ৰা এটাক দিয়াৰ দৰেই নিৱেদিতাই গাখীৰ তপতাই কেলগ্‌ছৰ চকলেটযুক্ত কৰ্নফ্লেক্স এবাটি পৱনৰ মুখৰ আগত তুলি ধৰিছিল৷ তাৰ খাবলৈ ভাল লগা নাছিল, খাব খোজা নাছিল আৰু তাৰ অৱস্থাটো দেখি নিৱেদিতাই চামুচেৰে নিজেই খুৱাই দিছিল৷ গোটেই কথাবোৰ নিৱেদিতাক কৈ দিবলৈ মন গৈছিল কিন্তু তাৰ মুখেৰে এটাও শব্দ ওলোৱা নাছিল৷ অনুৰাগৰ কথা কৈ চকুলো টুকি দিন পাৰ কৰা এই মানুহজনীয়ে এই কথাটো সহ্য কৰিব পাৰিবনে?</p>
    
    <p>নিৱেদিতাই তালৈকে চাই আছে৷ দীৰ্ঘদিন শয্যাশায়ী হৈ থকা ল’ৰা এটাহে যেন তাইৰ সন্মুখত বহি আছে৷ অনুৰাগো যদি এনেকৈ তাইৰ সন্মুখত বহি থাকিলহেঁতেন– আৰু তাই খুৱাই দিব পাৰিলেহেঁতেন৷ ল’ৰাটো বৰ সোনকালেই ডাঙৰ হৈ উঠিল আৰু কল্পনা কৰাতকৈ বহু আগতেই তাইৰ পৰা দূৰলৈ আঁতৰি গ’ল৷ নিৱেদিতাৰ গালেৰে দুধাৰি চকুলো বৈ আহে৷</p>
    
    <p>‘কিয় কান্দিছা তুমি?’ পৱনে নিৱেদিতাক কাতৰভাৱে সোধে৷</p>
    
    <p>‘তয়ো যদি মোক এৰি যাৱ, মই কাৰ সৈতে থাকিম পৱন?’</p>
    
    <p>পৱনৰ মুখেৰে একো কথা ওলাই নাহে৷</p>
    
    <p>কৰ্নফ্লেক্সখিনি খোৱাৰ পাছত টেবলেট এটা খাই পৱন পুনৰ শুই পৰে৷</p>
    
    <p>সন্ধিয়ালৈ গাটো অকণমান ভাল ভাল লাগিছিল৷ নিৱেদিতাই সৰলাক আলুৰ পৰঠা বনাবলৈ দিছিল৷ নিৱেদিতাই পৰঠা দুটা লৈ পৱনৰ ৰূমলৈকে গৈছিল৷</p>
    
    <p>নিৱেদিতা ওপৰলৈ উঠি যোৱাৰ পাছত পৱন বিছনাৰ পৰা উঠি অনুৰাগৰ কোঠালৈ গৈছিল৷ নাই, সি তাত নাছিল৷ সি পিছফালৰ সেই কোঠাটোলৈকো গৈছিল৷ অনুৰাগ তাতো নাছিল৷ কোঠাটো তলা মৰা অৱস্থাত আছিল৷</p>
    
    <p>কি হ’ল? ক’লৈ গ’ল সি? ছোৱালীজনীক কি কৰিলে? থিয় হৈ ইপিনে-সিপিনে চাবলৈ চেষ্টা কৰা পৱনৰ মূৰটো আচন্দ্ৰাই কৰা যেন লাগিল৷ সি লাহে লাহে নিজৰ কোঠালৈ গ’ল আৰু বিছনাখনতে বহি পৰিল৷</p>
    
    <p>ভাবি একো ওৰ নোপোৱা পৱনে অনুৰাগক ফোন কৰিলে৷ নাই, ফোনৰ চুইচ্ছ অফ্‌৷</p>
    
    <p>ক’লৈ যাব পাৰে সি?</p>
    
    <p>বিচাৰি যাব নেকি তাক?</p>
    
    <p>ক’ত বিচাৰিবগৈ তাক? কোনোবা বন্ধুৰ ঘৰত? বাৰত? হোটেলত? কোনোবা পৰিত্যক্ত আন্ধাৰ স্থানত?</p>
    
    <p>অনৱৰতে টোপনি আহি থকা পৱনৰ গাটো অকণমান ভাল লগাৰ পাছতে টোপনিটো নাইকিয়া হৈ গ’ল৷ নে চিন্তাবোৰে তাৰ টোপনিটো নাইকিয়া কৰিছে?</p>
    
    <p>কি হৈ গ’ল তাৰ চকুৰ আগতে৷ কি কৰিব এতিয়া সি?</p>
    
    <p>আকাশ-পাতাল ভাবি সি বিছনাখনতে পৰি থাকিল৷ ডিঙিটো খুব সঘনে শুকান হৈ পৰিছিল, সি তিয়াই ল’বলৈ পানী খাইছিল আৰু একো উত্তৰ বিচাৰি নোপোৱা মুহূৰ্তবোৰত তাৰ পেচাব কৰা ধৰা যেন লাগিছিল৷ পেচাব কৰি অহাৰ পাছত পৱন আকৌ বিছনাত পৰিছিল৷ দূৰ কোনোবা দূৰণিৰ পৰা চৰাইৰ চিনাকি মাত একোটা অথবা কোনোবা মুহূৰ্তত কোনোবা চুবুৰীয়াৰ ঘৰৰ পৰা ভাঁহি আহিছিল জাৰ্মান শ্বেফাৰ্ডৰ অভিজাত ভুকনি একোটা৷ কোনোবা সময়ত ৰাস্তাৰে পাৰ হৈ গৈছে কিবা সৰু বা ডাঙৰ কিবা এখন বাহন৷ পৱনে যেন অনুৰাগৰ বাবেই বাট চাই আছিল৷</p>
    
    <p>শেষ নিশা এটা সময়ত পৱনৰ এনেকুৱা লাগিছিল যেন অনুৰাগ উভতি আহিছে৷ সি উশাহৰ শব্দও নোহোৱাকৈ বাহিৰত, দুৱাৰমুখত হ’ব লগা শব্দ শুনিবলৈ কাণ থিয় কৰিছিল৷ তাৰ এনেকুৱা লাগিছিল যেন দুৱাৰমুখত ৰৈ অনুৰাগে দুৱাৰখন খুলিবলৈ চেষ্টা কৰিছে আৰু ল’ৰাটো ফোঁপাই আছে৷ পুনৰ বাহিৰটো নিস্তব্ধতাত ডুব যোৱাৰ পাছত পৱন বাহিৰ ওলাইছিল আৰু দুৱাৰত কাণ থৈ শুনিবলৈ চেষ্টা কৰিছিল সঁচাকৈয়ে সি ভবাৰ দৰেই অনুৰাগ উভতি অহাটো সঁচা হয় নে নহয়৷ ভিতৰতো সি ফোঁপনিৰ দৰে শব্দই শুনা পালে৷ সি খুব সন্তৰ্পণে দুৱাৰত টুকুৰিয়ালে আৰু পুনৰ দুৱাৰখনত কাণ থৈ ভিতৰৰ শব্দটো শুনিবলৈ চেষ্টা কৰিলে৷ বন্ধ হৈছে নেকি বাৰু ভিতৰৰ শব্দটো?</p>
    
    <p>‘বাবা মই, বাবা–’ পৱনে টুকুৰিওৱাৰ সমানে দুৱাৰখনৰ ওচৰত ফুচফুচাই উঠিল৷</p>
    
    <p>নাই, ভিতৰৰ পৰা একো সঁহাৰি নাপালে৷ সি নিশ্চিত হ’বও নোৱাৰিলে সি শুনা শব্দবোৰ সঁচা নে সেয়া তাৰ ভ্ৰম?</p>
    
    <p>তাৰ পাছতো সি কেইবাবাৰো দুৱাৰত টুকুৰিয়ালে আৰু অনুৰাগক ফুচফুচাই মাতিলে৷</p>
    
    <p>পৱন নিজৰ বিছনালৈ উভতি আহিছিল আৰু শুবলৈ চেষ্টা কৰিছিল৷ কিন্তু তাক আচৰিত কৰি দুৱাৰত কোনোবাই টুকুৰিয়াইছিল, সি নিশ্চিত আছিল যে সেইটো অনুৰাগেই হ’ব৷</p>
    
    <p>দুৱাৰ খোলাৰ লগে লগে অনুৰাগ ধুমুহাৰ দৰে তাৰ কোঠালৈ সোমাই আহিছিল আৰু শিতানৰ কাষতে থকা বেতৰ মূঢ়াটোত বহি পৰিছিল৷</p>
    
    <p>‘ক’লৈ গৈছিলা তুমি? চুইচ্ছ অফ কৰি থৈছা কিয়?’ পৱনে উদ্বিগ্নতাৰে ফুচফুচাই উঠিছিল৷</p>
    
    <p>অনুৰাগে আঁঠুত কিলাকুটিটো দি ভৰ সহিব নোৱৰা মূৰটো হাত দুখনেৰে তুলি ধৰি আছিল৷ তাৰ মুখেৰে মাত ওলোৱা নাছিল৷ পৱনে তাক আকৌ কাণৰ কাষত ফুচফুচাই সুধিছিল– ‘ক’লৈ গৈছিলা?’ তাৰ উত্তৰলৈ ৰৈ নাথাকি পৱনে পুনৰ সুধিছিল– ‘ছোৱালীজনী কি কৰিলা?’</p>
    
    <p>‘তাই মৰিছে চাগৈ–’ কৈয়ে সি মূৰটো অদ্ভুত ধৰণে জোকাৰিলে আৰু নিজেই নিজৰ মাথাত হাতেৰে কোবাই উঠিল৷ কিংকৰ্তব্যবিমূঢ় হৈ পৱনে তাৰ হাত দুখন ধৰি পেলালে আৰু বহাৰ পৰা উঠাই তাক বুকুৰ মাজলৈ টানি ল’লে৷ অনুৰাগে নিজৰ মুখত নিজে সোপা মাৰি ধৰি কান্দি উঠিল৷ পৱনে অনুভৱ কৰিলে, ল’ৰাটো কঁপি আছে৷ ভয়ত নে খঙত নে আন কিবা কাৰণত সি নাজানে৷ সি তাৰ বিছনাখনতে তাক বহুৱাই দিলে আৰু পানী এগিলাছ আনি তাৰ সন্মুখত তুলি ধৰিলে৷ সি কান্দি কান্দিয়ে পানী গিলাছ খালে আৰু পৱনৰ মুখলৈ চাই কৈ উঠিল– ‘এতিয়া কি কৰোঁ পৱন?’</p>
    
    <p>উত্তৰ পৱনৰ ওচৰতো নাছিল৷ ইয়াৰ আগেয়ে জীৱনৰ কোনো এটা দিনতে, কোনো এটা ঘটনাতে তাৰ এনেকুৱা অৱস্থা হোৱা নাই৷ অজিত মজুমদাৰে দিয়া প্ৰতিটো কামেই সি খুব সন্তৰ্পণে, একো সমস্যা নোহোৱাকৈয়ে কৰি পেলাইছে৷ তাৰ পাছত নিৱেদিতাই দিয়া কামবোৰো সি অকণো চিন্তা নকৰাকৈয়ে কৰি পেলাইছে৷ এইবাৰ পৰিস্থিতি অন্য৷ অনুৰাগক সি কি বুলি ক’ব ভাবি পোৱা নাই৷ ওলোটাই তাৰ মনলৈ প্ৰশ্ন কিছুমানহে আহিছে৷</p>
    
    <p>‘লাচটো এতিয়া ক’ত আছে?’</p>
    
    <p>‘ছোৱালীজনী মৰিছে নে নাই মই নাজানো৷ নাই মৰা যদিও মৰিব, বাচি নাথাকে৷ মই ড্ৰাগছ খুৱাই দিছিলোঁ৷’</p>
    
    <p>‘বহুত বেছিকে নে কি?’</p>
    
    <p>‘মই ভয়তে ডিঙিটোত টিপা মাৰি ধৰিছিলোঁ৷ বেয়া লাগি গ’ল, হাত দুখনো কঁপি গ’ল৷ সেই কাৰণে–’</p>
    
    <p>‘কি কাম কৰিলা এইটো কোৱাচোন?’</p>
    
    <p>‘ভয়তে কৰিলোঁ পৱন৷ অকলে অকলে মই কি কৰিম বুজিয়ে নাপালোঁ–’</p>
    
    <p>‘বেয়া কামো কৰিছিলা নেকি?’</p>
    
    <p>‘অঁ–’</p>
    
    <p>অনুৰাগ বিছনাখনতে কুচিমুচি বহি আছিল৷ পৱনে সেই আন্ধাৰৰ মাজৰ পোহৰতে অনুৰাগলৈ চাই আছিল৷ চাই চাই কিবা কথাবোৰ ভাবিছিল৷ পাৰ হৈ গৈছিল বহু সময়৷ পৱনে কৈ উঠিছিল– ‘ব’ল, লাচটো চাই আহোঁ৷’</p>
    
    <p>অনুৰাগে যেন উৎসাহ ঘূৰাই পাইছিল৷ সি ধহমহকৈ বিছনাৰ পৰা উঠি পৱনৰ সৈতে পিছফালৰ ৰূমটোলৈ গৈছিল আৰু পৱনে বিছনাৰ ওপৰত পৰি থকা তিস্তাৰ বুকুত হাত থৈ উশাহ লৈ আছেনে নাই চাইছিল৷</p>
    
    <p>‘মৰা নাই–’ পৱনে কৈছিল৷</p>
    
    <p>পুৱতি নিশা দৈত্যৰ দৰে চিঞৰি উঠা চৰাই এটাৰ মাতত পৱনৰ বুকুখন কঁপি গৈছিল৷ সি অলপ সময় নিথৰ হৈ থাকি কৈ উঠিছিল, ‘এতিয়া ব’ল– অকণমান ভালকৈ ভাবি চাওঁ৷’</p>
    
    <p>‘মই ঠাই চাবলৈ গৈছিলোঁ৷ ভাল ঠাই এডোখৰ আছে– তাতেই গৈ পেলাই থৈ আহোঁ নহ’লে ব’ল৷’</p>
    
    <p>পৱনে কিবা এটা ভাবিলে, ক’লে– ‘এতিয়া নহয়৷ এইখিনি সময়ত কিছুমান মানুহ মৰ্নিং ৱাকলৈ যায়৷ পুলিচ পেট্ৰ’লিঙৰ গাড়ীবোৰো ইপিনে-সিপিনে ঘূৰি ফুৰে৷ ক’ৰবাত বিপদত পৰিব পাৰোঁ৷’</p>
    
    <p>‘কিন্তু দেৰি হ’লে মৰি যায় যদি?’</p>
    
    <p>পৱনে একো নক’লে৷ বহু সময় ভাবি থাকি ক’লে– ‘এতিয়া শুই থাকা৷ দিনত ভালকৈ ভাবি চাই কাম কৰিব লাগিব৷’</p>
    
    <p>‘কিবা বিপদত পৰিম নেকি– পৱন?’ অনুৰাগে কাতৰ হৈ সুধিলে৷</p>
    
    <p>‘এই কথাটো আগতেই ভাবিব লাগিছিল৷’ পৱনে ভেকাহি মাৰি উঠিল৷</p>
    
    <p>‘মই তোৰ লগতে শুই থাকোঁনে?’</p>
    
    <p>পৱনৰ বৰ দুখ লাগিল৷ সি তাক তাৰ ভাগৰ গাৰুটো ঠিক কৰি দি শুবলৈ ঠাই উলিয়াই দিলে আৰু নিজে গাৰু নোহোৱাকৈয়ে তাৰ কাষতে বাগৰ দিলে৷</p>
    
    <p>শুই শুই পৱনে অনুৰাগক কেনেকৈ বচোৱা যায় তাকে ভাবি থাকিল৷</p>
    
    <p>তাৰ কাৰণে অনুৰাগ জৰুৰী নহয়, নিৱেদিতাহে জৰুৰী৷ নিৱেদিতাক অকণমান সুখ দিব পাৰিলেই সি সুখী হৈ উঠে৷ এই মানুহজনীৰ এতিয়া কোনো নাই তাৰ বাহিৰে৷ অনৱৰতে কান্দি থাকে৷ মদ খাই দুখবোৰ পাহৰিব বিচাৰে৷ কিন্তু মদ খাই খাই জানো দুখবোৰ পাহৰিব পাৰি?</p>
    
    <p>নিৱেদিতা কেইবাবাৰো ডাক্তৰৰ ওচৰলৈকো গৈছে৷ আজিকালি মদ বেছি নাখায়৷ ডাক্তৰে অকণমান হাঁহি-মাতি থাকিবলৈ কৈছে৷ কিন্তু নিৱেদিতাক কোনে হঁহুৱাই ৰাখিব? নিৱেদিতাই পৱনক তাকেই কৈ থাকে– ‘তোৰ বাহিৰে মোৰ আৰু কোন আছে পৱন?’</p>
    
    <p>অনুৰাগ টোপনি গৈছিল৷ গভীৰ টোপনি৷ কেইবাদিনৰো আধৰুৱা টোপনি একেলগে চকুলৈ নামি আহিছিল৷ শোৱাৰ পৰা উঠি পৱন বজাৰলৈ গৈছিল৷ তিস্তাৰ কাৰণে এটা ফ্ৰক আৰু পেণ্টি এটা কিনি আনিছিল৷</p>
    
    <p>সেইদিনা গধূলি সময়ত তাইক অনুৰাগৰ সৈতে মিলি ভালকৈ গা ধুৱাই দিছিল৷ নতুন ফ্ৰকটো, নতুন পেণ্টিটো পিন্ধাই দিছিল৷ উশাহ থাকিলেও তেতিয়ালৈকে তাইৰ চেতনা ঘূৰি অহা নাছিল৷ গাটোৰ অ’ত-ত’ত কামুৰি ছোৱালীজনীৰ কুমলীয়া শৰীৰটো ঘায়েল কৰি পেলাইছিল৷ ঘাবোৰ ধুই থাকোঁতে পৱনে তীব্ৰ ঘৃণাৰে কৈ উঠিছিল– ‘তুমি মানুহ হৈ থকা নাই৷ ৰাক্ষস হৈ গ’লা৷’</p>
    
    <P>‘মই পাগল হৈ গৈছিলোঁ পৱন৷ মই কি কৰিছিলোঁ মই নিজেই নাজানো৷’</P>
    
    <p>শুকাই কৰাল মৰা তেজবোৰ, শুকাই যোৱা লেতেৰাবোৰ পৱনে ছোৱালীজনীয়ে কষ্ট নোপোৱাকৈ লাহে লাহে ধুই পেলাইছিল৷</p>
    
    <p>আৰু নিশা, ঠিক সকলো মানুহ শুই পৰাৰ পাছত পৱন আৰু অনুৰাগ তিস্তাক লৈ ওলাই গৈছিল আৰু ঘৰৰ আগৰ এডোখৰ আন্ধাৰত ডুব গৈ থকা ঠাইত শুৱাই থৈ উভতি আহিছিল৷</p>
    
     

</body>
</html>