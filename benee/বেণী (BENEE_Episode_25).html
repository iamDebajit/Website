<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_25)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 25</h1>
    <hr>
    <h2>সভাপৰ্ব</h2>

<h3>১১</h3>

<p>তুতিয়ে কৈছিল অন্য এটা কাহিনী–</p>

<p>চহৰৰ পৰা বহু নিলগত, এখন নৈৰ পাৰৰ ভিতৰুৱা গাঁৱত বাস কৰিছিল এটা দুখীয়া গোৰ্খা ব্ৰাহ্মণ পৰিয়ালে৷ জনবসতি আছিল তেনেই সেৰেঙা৷ নৈখনৰ সিটো পাৰে কিছু দূৰত আছিল এটা বৃহৎ চাপৰি, তাতে তেওঁলোকৰ গৰু আৰু ম’হৰ খুঁটি আছিল৷ বিনীতৰ দেউতাকে যজমানি কৰিছিল৷ যজমানি তেওঁলোকৰ বৃত্তি হ’লেও সেই উপাৰ্জনেৰে পৰিয়ালটো চলিব পৰা নাছিল; গাখীৰ আৰু গাখীৰৰ পৰা উৎপাদিত বস্তুৰ পৰা হোৱা উপাৰ্জনেৰেহে তেওঁলোকে দুবেলা দুমুঠি খাবলৈ পাইছিল৷ পাঁচোটাকৈ ল’ৰা-ছোৱালীৰ ভিতৰত বিনীত আছিল ডাঙৰ৷ দেউতাকৰ সাহসতে সাহসী হৈ সাত মাইল দূৰৰ এল পি স্কুলখনত চাইকেল মাৰি পঢ়িবলৈ গৈছিল বিনীত উপাধ্যায়৷ তাৰ পাছত বাৰ মাইল দূৰলৈ গৈ হাইস্কুল আৰু কলেজীয়া শিক্ষা সাং কৰিছিল৷ বিনীত আছিল বাকীকেইটা ল’ৰা-ছোৱালীৰ কাৰণে সাহস আৰু প্ৰেৰণাৰ উৎস৷ তাতকৈ দুবছৰে সৰু সৰস্বতীও পঢ়া-শুনাত বৰ ভাল আছিল৷ তাই ককায়েকৰ লগতে স্কুললৈ গৈছিল৷ বাকীকেইটা ল’ৰা-ছোৱালী ডাঙৰ হোৱাৰ পাছত সিহঁতে বায়েক সৰস্বতীক অনুসৰণ কৰিবলৈ লৈছিল৷ সৰস্বতীৰ পঢ়া-শুনা চোৱা-চিতা কৰিছিল ককায়েক বিনীতে আৰু সৰুকেইটাক পঢ়ুৱাইছিল সৰস্বতীয়ে৷ লাহে লাহে বিনীতৰ ব্যস্ততা বাঢ়ি গৈছিল৷ গাঁৱৰ ল’ৰা-ছোৱালীবোৰক মাক-দেউতাকহঁতৰ খাটনি এৰাব নোৱাৰি সি পঢ়ুৱাব লগা হৈছিল৷ কোনোবাই তাৰ কাৰণে মাহেকৰ মূৰত, কোনোবাই বছৰেকৰ মূৰত কিছু পইচা দিছিল৷ খুব কম দিনৰ ভিতৰতে বিনীত উপাধ্যায় হৈ পৰিছিল সকলোৰে কাৰণে বিনীত মাষ্টৰ৷ ইতিমধ্যে সৰস্বতীয়েও গ্ৰেজুৱেশ্যন সম্পূৰ্ণ কৰিছিল৷ এদিন বিনীতহঁতৰ পৰিয়ালটোক আচৰিত কৰি অঞ্চলটোৰ কেইবাজনো গণ্য-মান্য মানুহ সিহঁতৰ ঘৰত উপস্থিত হৈছিল আৰু সকলোকে একেলগে বহুৱাই বিনীতৰ দেউতাকক ল’ৰা-ছোৱালীহালক সমাজৰ কাৰণে উলিয়াই দিবলৈ অনুৰোধ কৰিছিল৷ শিবৰাম উপাধ্যায়ে কথাৰ একো আঁতি-গুৰি ধৰিব পৰা নাছিল৷ তেওঁলোকৰ মাজৰ এজনে বুজাই দিছিল যে বিনীতে পঢ়া এল পি স্কুলখনৰ লগতে ৰাইজে নতুনকৈ এখন হাইস্কুল কৰাৰ কথা ভাবিছে৷ বহু দূৰলৈ যাব লাগে কাৰণে অঞ্চলটোৰ ভালেমান ল’ৰা-ছোৱালীয়েই হাইস্কুলত পঢ়িবলৈ নাযায়৷ তাতে হাইস্কুলখন হ’লে অঞ্চলটোৰ ল’ৰা-ছোৱালীখিনি শিক্ষাৰ ক্ষেত্ৰত আগবাঢ়ি যাব৷ তেওঁলোকৰ লগত কেইবাজনো চৰকাৰৰ ঘৰৰ মানুহ জড়িত, গতিকে খুব সোনকালেই স্কুলখন চৰকাৰীকৰণো হৈ যাব৷ তেওঁলোকৰ অনুৰোধ এয়ে যে বিনীতে এই স্কুলখনত প্ৰধান শিক্ষক হিচাপে দায়িত্ব ল’ব লাগে আৰু তেওঁলোকে সৰস্বতীকো সেইখন স্কুলৰ শিক্ষয়িত্ৰী হিচাপে পাব বিচাৰে৷</p>

<p>আপত্তি কৰিবলৈ উপাধ্যায় পৰিয়ালে একো কাৰণ বিচাৰি নাপালে৷ বৰং এই ভাবি অত্যন্ত সুখী হ’ল যে তেওঁলোকৰ পৰিয়ালটোক গোটেই অঞ্চলটোৰ ৰাইজে এটা ডাঙৰ সন্মান দিছে৷</p>

<p>আৰু সঁচাকৈয়ে এদিন তাত এখন হাইস্কুল হ’ল৷ বছৰ বাগৰি যোৱাৰ লগে লগে ল’ৰা-ছোৱালী বাঢ়িল৷ সকলো শিক্ষক-শিক্ষয়িত্ৰীৰ কষ্ট আৰু নেৰানেপেৰা প্ৰচেষ্টাত ল’ৰা-ছোৱালীবোৰে মেট্ৰিকত ভাল ফলাফল দেখুৱাবলৈ ধৰিলে৷ এই উৎসাহ দুগুণৰ পৰা বাঢ়ি দহগুণ হ’লগৈ৷ দুবছৰমান ধৰি কাণ বাগৰি আহি থকা খবৰটো এদিন সঁচা প্ৰতিপন্ন কৰি স্কুলখন চৰকাৰীকৰণৰ বাতৰি ৰেডিঅ’ত শুনা গ’ল৷ চকুৰ পচাৰতে কেনেকৈ যে দহটা বছৰ পাৰ হৈ গ’ল কোনেও গমেই নাপালে৷ শিক্ষকসকলৰ জীৱনলৈ এটা নতুন আনন্দৰ জোৱাৰ আহিল৷ ইগৰাকীৰ পাছত আনগৰাকী শিক্ষকে বিয়া পাতিলে৷ বিনীতকো মাক-বাপেকে বিয়াৰ কথা ক’লে৷ সিহে কথাটোত সিমান গুৰুত্ব নিদিলে৷ কাণ সমনীয়া ভনীয়েকজনীৰ বিয়া নপতাকৈ সি কেনেকৈ বিয়া পাতিব? যোৱা দুটা বছৰত স্কুলৰ চাৰিজন শিক্ষকে লগৰে চাৰিগৰাকী শিক্ষয়িত্ৰীক বিয়া পাতিলে৷ সৰস্বতীৰো তেনেকৈয়ে বিয়াখন হৈ যোৱা হ’লে ভাল আছিল৷ কিন্তু সৰস্বতীৰ সৈতে একেলগে পঢ়া আৰু তাইতকৈ ডাঙৰকেইজনৰ ইতিমধ্যে বিয়া হৈ গৈছিল৷ তাইতকৈ বয়োকনিষ্ঠ দুজন শিক্ষকৰো আনকি বিয়া ঠিক হৈছিল৷</p>

<p>ধৰি ৰাখিব খোজা সময়খিনি দ্ৰুত গতিত পাৰ হৈ গৈছিল৷ সৰস্বতীৰ বয়সে আঠত্ৰিছ আৰু বিনীতে চল্লিছৰ ঘৰত ভৰি থৈছিল৷ যোৱা দহ বছৰে বিনীতে ভনীয়েকৰ কাৰণে ল’ৰা এটা বিচাৰি হাহাকাৰ কৰি ফুৰিছিল৷ তাৰ এনেকুৱা লাগিছিল যেন তাৰ বাহিৰে আন কোনো ল’ৰাৰে বিয়া হ’বলৈ বাকী নাছিল৷ কেতিয়াবা সিহঁতে দুই এটা ল’ৰাৰ খবৰ পাইছিল কিন্তু কোনোবাই ব্ৰাহ্মণ সন্তান কাৰণে আৰু বেছিভাগেই বয়সৰ কাৰণে সৰস্বতীক বিয়া পাতিবলৈ আগ্ৰহ কৰা নাছিল৷ যিকোনো সম্প্ৰদায়ৰ ল’ৰালৈ বিয়া দিবলৈ পৰিয়ালটোৰ যদি আপত্তি নাই তেন্তে এজনী ব্ৰাহ্মণ ছোৱালীক বিয়া পাতিবলৈ ল’ৰা পৰিয়াল এটাৰ কি অসুবিধা বিনীতে বুজি নাপায়৷ যিমান লাগে সম্পত্তি দিবলৈও সিহঁত সাজু আছিল৷ প্ৰতিজন ঘটককে এই কথা জনাই দিয়া হৈছিল৷ ব্ৰহ্মাৰ কন্যা দেৱী সৰস্বতীৰ দৰেই ব্ৰাহ্মণকন্যা সৰস্বতীও আছিল ধুনীয়া আৰু যথেষ্ট চোকা৷ মানুহে বছৰ বছৰ ধৰি তাইৰ কথাকে পাতিছিল৷ বয়স সলনি হোৱাৰ পাছত কেৱল বিষয় সলনি হৈছিল৷ ডাঙৰ জীয়েক-পুতেকৰ বিয়া চাবলৈ অধীৰ হৈ থকা শিবৰাম উপাধ্যায়ৰ ইতিমধ্যে মৃত্যু হৈছিল৷ বাহিৰত বয়সৰ গাম্ভীৰ্য লৈ গহীন হৈ পৰা সৰস্বতীক কিমান হতাশাই গহীন কৰিছিল সেই কথা ভাবি বিনীত আৰু বেছি চিন্তিত হৈছিল৷</p>

<p>ভালেমান দিন ধৰি ভাবি ভাবি এদিন বিনীত গৈ উপস্থিত হৈছিল নৰনাথ শৰ্মাৰ দুৱাৰমুখত৷ নৰনাথ আছিল হাইস্কুলখনৰ পিয়ন৷ তাৰ চাকৰিটো তেতিয়াও স্থায়ী হোৱা নাছিল৷ দুৱাৰৰ সন্মুখত প্ৰধান শিক্ষক বিনীত উপাধ্যায়ক তেনেকৈ থিয় হৈ থকা দেখি নৰনাথ ভয়ত কঁপি উঠিছিল৷ বিনীতে তাৰ কান্ধত মৰমেৰে হাতখন ফুৰাই দি কৈছিল, ‘মই এটা বৰ ডাঙৰ সহায় বিচাৰি তোমাৰ ওচৰলৈ আহিছোঁ নৰনাথ৷’ নৰনাথে হে’ড ছাৰক আথেবেথে বহিবলৈ দিছিল৷ কোনো কথাৰ পাতনি নেমেলাকৈয়ে বিনীতে তাৰ কথা কৈ শেষ কৰিবলৈ বিচাৰিছিল আৰু জীৱনত কোনোদিনে সন্মুখীন হৈ নোপোৱাৰ সমান উৎকণ্ঠাৰে নৰনাথৰ মুখলৈ উত্তৰৰ বাবে বাট চাইছিল৷ দীৰ্ঘ সময়ৰ বাবে তলমূৰকৈ থাকি নৰনাথে কৈ উঠিছিল– ‘আপুনি মোৰ কাৰণে ভগৱান সদৃশ৷ আপোনাৰ আদেশ মই অমান্য কৰিম কি বুলি? কিন্তু সৰস্বতী বাইদেৱে মোক জানো–’</p>

<p>সাতাইছ বছৰ বয়স নৰনাথৰ৷ সৰস্বতীয়ে সঁচাকৈ মানি ল’ব পাৰিবনে? নৰনাথৰ সমানেই চিন্তিত হৈছিল হে’ড ছাৰ বিনীত উপাধ্যায়ো৷</p>

<p>নিশা ভাত-পানী খোৱাৰ পাছত নিজৰ শোৱনি কোঠালৈ মাতি আনি সৰস্বতীক অকলশৰীয়াকৈ কথাখিনি কওঁতে বহু পৰলৈ তাই শব্দ এটাও উচ্চাৰণ কৰা নাছিল৷ নৰনাথৰ দৰেই তাইও তলমূৰকৈ থাকি কৈ উঠিছিল– ‘তুমি মোৰ কাৰণে ভগৱান সদৃশ৷ তোমাৰ আদেশ মই অমান্য কৰিম কি বুলি? কিন্তু নৰনাথে মোক জানো–’ তাইৰ মাতটো থোকাথুকি হৈ ৰৈ গৈছিল৷ পুনৰ কণ্ঠলৈ শক্তি আনি সৰস্বতীয়ে ক’লে– ‘মোৰ কাৰণেই তুমি তোমাৰ জীৱনটোও ধ্বংস কৰিলা৷ যদি নৰনাথে গ্ৰহণ কৰে মোৰ একো আপত্তি নাই দাদা৷’</p>

<p>যি শিক্ষাই এদিন অঞ্চলটো আলোকিত কৰি তুলিব বুলি ভাবিয়ে বিনীত উপাধ্যায় উত্তেজিত হৈছিল, সেই শিক্ষায়েই কঢ়িয়াই অনা এটুকুৰা আন্ধাৰত নৰনাথৰ ভৰিত ধৰি তেওঁ ভনীয়েক সৰস্বতীৰ জীৱনটো থানথিত লগাব বিচাৰিছিল আৰু আশা কৰিছিল এই আন্ধাৰৰ কথাবোৰে যেন কোনোদিনে পোহৰৰ মুখ দেখা নাপায়৷</p>

<p>দুটা মাহৰ ভিতৰতে যা-যোগাৰ সম্পূৰ্ণ কৰি নৰনাথ শৰ্মা আৰু সৰস্বতী উপাধ্যায়ৰ শুভ পৰিণয় পৰ্ব সমাপ্ত কৰা হৈছিল৷ নৰনাথ সুখী হৈ উঠিছিল৷ সৰস্বতীয়েও সুখী হ’বলৈ চেষ্টা কৰিছিল৷ তাইৰ সুখে ককায়েককো সুখী কৰিছিল৷ বিষয় বিচাৰি ফুৰা মানুহবোৰৰ কাৰণে বহু দিনলৈ সৰস বিষয় এটা ওলাইছিল৷ কথাবোৰ জিভাই জিভাই বাগৰি ফুৰিছিল৷ কথাবোৰে সৰস্বতীক অসুখী কৰি তুলিব পৰা নাছিল, কাৰণ সেইবোৰ তাই শুনাই নাছিল, যিদৰে বিনীতে শুনা নাছিল৷</p>

<p>নিথৰ হৈ শুনি থকা মধুৱন্তীৰ দুগালেদি চকুলো দুধাৰ নিৰৱে বৈ আহিছিল৷ সেই অশ্ৰুৰ সংক্ৰমণ হৈছিল তুতিৰ চকুলৈকো, তাইৰ চকু দুটাও জলমলাই উঠিছিল৷ চকুৰ বৰোণীত লাগি থকা অশ্ৰুকণাবোৰ দূবৰিৰ পাতত পুৱা জিলিকি থকা নিয়ৰকণাৰ দৰে দেখা গৈছিল৷ তুতিয়ে কাহিনীটো কৈ থকাৰ সময়ত মধুৱন্তীয়ে সৰস্বতীৰ কল্পিত মুখখন বাৰে বাৰে লুকুৰ মুখখনৰ দৰে দেখা পাইছিল৷ তেনেহ’লে লুকুৰো সৰস্বতীৰ দৰেই কিবা এটা বেয়া লগা পৰিণতি হ’বলৈ গৈ আছে নেকি? মুখলৈকে আহিও প্ৰশ্নটো বাহিৰলৈ ওলাই আহিবলৈ নাপালে; তাৰ পৰিৱৰ্তে তাই তুতিক লুকুৰ কাৰণে কোনোবা ভাল ল’ৰা পায় নেকি চাবলৈহে অনুৰোধ কৰিলে৷ কৈ উঠিহে মধুৱন্তীৰ খেয়াল হ’ল যে যিজনী ছোৱালীয়ে নিজেই এটা ভাল ল’ৰা নোপোৱাৰ কথা অলপ আগেয়ে আক্ষেপেৰে কৈ উঠিছে, সেইজনী ছোৱালীকে তাই ল’ৰা এটা চোৱাৰ কথা কৈছে৷ এনেকুৱা লাগিল যেন অভাৱত পৰি কিবা এটা উপাৰ্জনৰ পথ বিচাৰি অহা মানুহ এজনকে তাই ধাৰলৈ পইচা খুজিছে৷</p>

<p>‘মানুহে যে কয়, ছোৱালীবোৰে নিজে নিজৰ ভৰিৰ ওপৰত থিয় দিব লাগে– এই কথাটোৰ অৰ্থ আচলতে কি?’ প্ৰশ্নটো কৰি তুতিয়ে নিজেই উত্তৰো দিলে– ‘নাজানো৷ মানুহবোৰে কি বুলি ভাবি কি কথা কয় মই নাজানো৷’</p>

<p>‘ময়ো নাজানো–’ মধুৱন্তীয়ে কৈছিল৷</p>

<p>ভাত খাই উঠি দুয়ো বিছনাতে পৰি কথা পাতি আছিল৷ তুতিৰ ফোনটো বাজি উঠিল৷ মামাকৰ ফোন৷</p>

<p>‘কি–?’ তুতিয়ে উষ্মাৰে সুধিছিল মামাকক৷ মধুৱন্তীৰ চকুতো প্ৰচণ্ড কৌতূহল, তাই তুতিৰ মুখলৈকে চাই আছে৷ ফোনটো থৈয়ে তাই মধুৱন্তীক কৈ উঠিল– ‘মই যাওঁ বা৷ মামাক থানালৈ মাতিছে৷ উকীলে কৈছে, তেওঁক আজি গ্ৰেপ্তাৰো কৰিব পাৰে৷’</p>

<p>‘কিয়–?’</p>

<p>‘নাজানো৷ উকীলজনেও নাজানে৷’ তুতিয়ে অসহায়ভাৱে কৈ উঠিল৷</p>

<p>সেই অসহায়তা মধুৱন্তীলৈকো সংক্ৰমিত হ’ল৷ তাইৰ পৰা বিদায় লৈ তুতি লৰালৰিকৈ ওলাই গ’ল৷</p>

<p>সন্ধিয়া যেতিয়া তুতিয়ে ফোন কৰি ক’লে, মামাক অনুপ চৌধুৰীক গ্ৰেপ্তাৰ কৰা হৈছে; আবেলিৰ পৰা উমি উমি জ্বলি থকা জুইকুৰা মধুৱন্তীৰ মনৰ ভিতৰতো দপদপাই জ্বলি উঠিল৷</p>

<p>তুতিয়ে ফোন কৰাৰ সময়লৈকে পুলিচে অনুপ চৌধুৰীক গ্ৰেপ্তাৰ কৰাৰ কাৰণ সম্পৰ্কে একো জনোৱা নাই৷</p>

<p>মধুৱন্তীৰ মনলৈ বিভিন্ন প্ৰশ্ন আহিছে৷ একো প্ৰশ্নৰে তাইৰ ওচৰত উত্তৰ নাই৷ যিমানে উত্তৰহীন প্ৰশ্নবোৰে তাইক জুমুৰি দি ধৰিছে সিমানে খং উঠিছে৷ ‘মানুহ যে বিদ্ৰোহী হয়, মানুহ যে জংগী হৈ উঠে, মানুহ যে মাৰমুখী হৈ উঠে, জীৱনৰ সকলো মমতাক বিসৰ্জন দি মানুহ যে সন্ত্ৰাসবাদী হয়– এনেই হয়নে? একো কাৰণ নোহোৱাকৈয়ে হয়নে?’ তুতিয়ে এইমাত্ৰ তাইক অতি ক্ষোভেৰে কৈ উঠিছিল৷ ‘বন্দুক এটা লৈ এফালৰ পৰা এই অসভ্য মানুহবোৰক, ভণ্ডবোৰক গুলীয়াই গুলীয়াই মাৰিবলৈ মন গৈছে৷ মোৰ মামাই কাৰ কি ক্ষতি কৰিছে যে তেওঁক গ্ৰেপ্তাৰ কৰিব লগা হ’ল? একমাত্ৰ ছোৱালীজনীক হেৰুৱাই সৰ্বস্বান্ত হৈ থকা মানুহজনে কাৰ কি অন্যায় কৰিবলৈ গৈছিল? কি আইন-শৃংখলা ভংগ কৰিবলৈ গৈছিল তেওঁ?’</p>

<p>যদিওবা মধুৱন্তীয়ে জানে সেই পথ শুদ্ধ নহয়, যদিওবা তাই জানে সেই জংগী মানুহজনী তাই হ’ব নোৱাৰে, তথাপি এই মুহূৰ্তত মধুৱন্তীৰ এনেকুৱা লাগিছে যেন সকলো এৰি থৈ গৈ, এই সংসাৰ বন্ধনৰ পৰা মুক্ত হৈ তাই তুতিৰ সৈতে এখন নতুন সংগ্ৰামৰ পাতনি মেলিব৷</p>

<p>ময়ূখ আহি পাইছিল অফিচৰ পৰা৷ সি এজনী নতুন মধুৱন্তীক দেখিছিলহি৷</p>

<p>‘কি হ’ল মাধু?’ সি উদগ্ৰীব হৈ সুধিছিল৷</p>

<p>খং আৰু ক্ষোভত মধুৱন্তীয়ে কান্দি পেলাইছিল৷</p>

<p>বুকুৰ মাজলৈ টানি লৈছিল ময়ূখে৷ সি একো মতা নাছিল, কেৱল শুনি গৈছিল তাইৰ কথাবোৰ৷</p>

<p>আৰু তাই যেতিয়া সামান্য ক্ষান্ত হৈছিল, ময়ূখে কৈছিল– ‘মই যিমান দূৰ জানো, একেবাৰে একো নোহোৱাকৈ পুলিচে মানুহ এজনক গ্ৰেপ্তাৰ কৰিবলৈ সাহস নকৰিব৷ তুমি ধৈৰ্য ধৰা, কথাবোৰ পোহৰলৈ আহিবলৈ দিয়া৷ কিছুমান কথা আমি যিমান সহজ বুলি ভাবোঁ, সিমান সহজ কিন্তু নহয়৷’</p>

<p>অসীম কৌতূহল, এক জটিলতা আৰু বিভ্ৰান্তিত মধুৱন্তী নিৰ্বাক হৈ ৰৈছিল৷</p>

</body>
</html>