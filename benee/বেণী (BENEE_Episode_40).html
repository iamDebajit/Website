<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_40)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 40</h1>
    <hr>
    <h2>উদ্যোগপৰ্ব</h2>

<h3>১৫</h3>

 
<p>ঠিক এটা মাহৰ পাছৰ কথা৷ পৰিস্থিতিটো বৰ বেয়া হৈছিল৷</p>

<p>সেইদিনা ৰাতি অনুৰাগ ঘৰলৈ নাহিল৷ পৱনে ৰাতিপুৱাহে গম পালে৷ পৱনৰ পৰা নিৱেদিতাই জানিলে৷ অনুৰাগ এনেকৈ মাজে মাজে নিশা অন্য ক’ৰবাত থাকে৷ মাক-বাপেক কোনেও সেইবোৰ খবৰ নাপায়৷ পাছত পৱনে গম পায়, কোনোবা হোটেল বা ৰিজ’ৰ্টত লগৰ কেইবাটাও ল’ৰা-ছোৱালীৰ সৈতে ৰাতি কটাইছিল৷ পৱনৰ সৈতে ৰাতি মদ খাওঁতে অনুৰাগে কেতিয়াবা সেই নিশাবোৰৰ কাহিনী কয়৷ পৱনে নিৱেদিতাক গোটেইবোৰ কথা নকয়৷ নিৱেদিতাই ভাবি থাকে, লগৰ ল’ৰাৰ লগত পাৰ্টি কৰিবলৈকে অনুৰাগ নিশা ঘৰলৈ নাহে৷ ফোন এটাও নকৰাকৈ এনেকৈ নিশা ঘৰলৈ নহা কথাটোৱে নিৱেদিতাক দুখ দিয়ে, কিন্তু তাকে ক’বলৈ তাইৰ মনত বল নাথাকে৷ পৱনকে তাই কয়, ‘তই তাক ক’বিচোন, অন্ততঃ তোকে ফোন এটা কৰি কথাটো ক’ব৷’ পৱনে অনুৰাগক কেতিয়াবা সুযোগ বুজি কয়, কিন্তু সি অকণো গুৰুত্বই নিদিয়ে৷ নিৱেদিতাই পৱনক কয়, ‘তয়ে ফোন এটা কৰিবিচোন৷ অন্ততঃ ক’ত আছে তাকে খবৰটো ৰাখিবি৷’ পৱনে নিৱেদিতাৰ কথামতেই অনুৰাগৰ খবৰ ৰাখে৷ কেতিয়াবা ফোনটো ৰিচিভ কৰে, কেতিয়াবা নকৰে৷ সেইদিনা ৰাতি পৱনে চাৰিবাৰ ফোন কৰিছে৷ ফোনটো অফ আছিল৷ পৱনে ৰাতি নিৱেদিতাক একো নক’লে৷ মানুহজনীৰ মিছাতে টোপনি ক্ষতি হ’ব৷</p>

<p>অনুৰাগৰ ফোনটো আগতেও কেতিয়াবা বন্ধ থাকে৷ কিন্তু সেইদিনাৰ ৰাতিৰ কথাটো সুকীয়া আছিল৷ কিয় জানো পৱনৰ মনটো ভাল লাগি থকা নাছিল৷ কিবা ভয় ভাব এটা অনৱৰতে লাগি আছিল৷ পৰিস্থিতিটো ইমান বেয়া হৈছে৷ ভাস্কৰ নামৰ কোনোবা মানুহ এটা ওলাইছে৷ য’ত-ত’ত মানুহ মাৰি পেলাই থৈ গৈছে৷ এতিয়ালৈকে তিনিটা মানুহ মৰাৰ খবৰ বাতৰি কাকতত ওলাইছে৷ আৰু বা কাকতত নোলোৱাকৈ কিমান কি ঘটনা ঘটিছে৷ সি তাৰ জীৱনত যিমানবোৰ ঘটনা সন্তৰ্পণে সংঘটিত কৰিছিল সেইবোৰৰ কিমান বাতৰি ওলাইছিল? যি দুই এটা ঘটনাৰ বাতৰি ওলাইছিল সেইবোৰ দেখোন বাতৰি হৈয়ে থাকি গ’ল৷ পুলিচ দেখোন সেইবোৰ ঘটনাৰ ওচৰেই চাপিব নোৱাৰিলে৷ এতিয়া যে ভাস্কৰে ৰে’প কৰা মানুহবোৰ মাৰি ফুৰিছে পুলিচে সেই মানুহটোক বিচাৰি পাবগৈ যেন তাৰ নালাগে৷</p>

<p>পাছদিনা দুপৰীয়ালৈকে অনুৰাগ ঘূৰি অহা নাছিল৷ দুপৰীয়া ভাত খাই থাকোঁতে পৱনে নিৱেদিতাৰ কথামতেই অজিত মজুমদাৰক কথাটো কাণ চোৱাইছিল৷ মানুহটোৱে পৱনৰ মুখলৈ এবাৰ চালে আৰু পুনৰ খোৱাত লাগিল৷ ভাত খাই উঠাৰ পাছত পৱন ওলাই গৈছিল৷ যিবোৰ ঠাইলৈ সি অনুৰাগক থ’বলৈ গৈছিল, য’ৰ পৰা অনুৰাগক উভতাই আনিছিল সেই আটাইবোৰ ঠাইলৈকে পৱন গৈছিল৷</p>

<p>নাই, অনুৰাগ ক’তোৱেই নাছিল৷</p>

<p>সন্ধিয়া এটা ভাৰাক্ৰান্ত মন লৈ পৱন ঘূৰি আহিছিল৷</p>

<p>বহু কথা ভাবি পৱনে সেইদিনা নিশা নিৱেদিতাক কোনোদিনে নোকোৱা কিছুমান কথা কৈ পেলাইছিল৷</p>

<p>‘মোক তুমি ক্ষমা কৰি দিবা৷ তুমি কষ্ট পাবা বুলিয়ে বহু কথা নোকোৱাকৈ আছিলোঁ৷’</p>

<p>পৱন ভিতৰি ভিতৰি নিজেও কঁপি উঠিছিল৷ ঘটনাবোৰ যি ধৰণে ঘটিবলৈ ধৰিছে সেই মানুহটো তাৰ ওচৰ আহি পাবলৈ বৰ বেছি সময় নালাগিব৷ সি জানিছিল, পুলিচে কিছুমান কথা সময়ৰ লগে লগে পাহৰি যায়৷ কিন্তু এই মানুহটো তেনেকুৱা নহয়৷ সেইদিনা ঘাইপথৰ দাঁতিত পেলাই থৈ যোৱা মানুহটো পুলিচে এতিয়ালৈকে চিনাক্ত কৰিব পৰা নাই৷ অথচ এজনী ন বছৰীয়া ছোৱালীক ধৰ্ষণ কৰাৰ অপৰাধত সেই চূড়ান্ত শাস্তি দিয়া বুলি ভাস্কৰ নামৰ মানুহটোৱে মুকলিকৈ ঘোষণা কৰিছে৷ ইমানলৈকে খান্দি উলিয়াব পৰা ভাস্কৰে তাৰ আৰু অজিত মজুমদাৰৰ ঘটনাবোৰ খান্দি উলিয়াব নোৱাৰিবনে?</p>

<p>নিৱেদিতাই গোটেই ৰাতিটো কান্দিলে৷ জীয়াই থাকিবলৈকে দেখোন ঠাই নোহোৱা হ’ল তাইৰ পৃথিৱীখনত৷ তাই কল্পনাও কৰিব পৰা নাছিল যে তাইৰ সোতৰ বছৰীয়া ল’ৰাটোৱে এজনী সাত বছৰীয়া ছোৱালীক কিড্‌নেপ কৰি আনি তাইৰে গাৰ কাষত ৰে’প কৰিবহি– দুদিন ধৰি ৰে’প কৰি তাৰ পাছত ডিঙি চেপি মাৰিবলৈও চেষ্টা কৰিব– উস উস, বিবশ হৈ যায় তাই৷ কেনেকৈ কৰিব পাৰিলে সি ইমান জঘন্য কাণ্ড?</p>

<p>তীব্ৰ ঘৃণা আৰু অতীত তিক্ততাই আনি দিয়া ক্ষোভত নিৱেদিতাৰ এনেকুৱা লাগে যেন এইমাত্ৰ তাক বিচাৰি আনিব আৰু কোনো কথা নুশুনাকৈ গুলীয়াই মাৰি পেলাব৷</p>

<p>কিন্তু নিৱেদিতাৰ সেই খং বেছি পৰলৈ নাথাকে৷ অনুৰাগৰ প্ৰতি ওপজা ঘৃণা আৰু খং অজিত মজুমদাৰলৈ ব্যাপ্ত হয়৷ এই মানুহটোৰ কাৰণেই তাইৰ সকলো ধ্বংস হ’ল৷ তাইৰ জীৱন, তাইৰ প্ৰিয়তম সন্তান, ভৱিষ্যৎ– সকলো৷ এনেকুৱা লাগে যেন তাই অজিত মজুমদাৰৰ পিস্তলটো ড্ৰয়াৰৰ পৰা উলিয়াই এই মুহূৰ্ততে, শুই থকা অৱস্থাতে গুলীয়াই থকাসৰকা কৰি থৈ আহিব৷ কিন্তু নোৱাৰে তাই৷ বুকু ভঙা কান্দোন এটাই তাইক স্তব্ধ কৰি পেলায়৷ ফেঁকুৰি ফেঁকুৰি নিৱেদিতাই নিজক সোধে– ‘অজিত যদি দোষী, মই কিয় নহয়? মইতো সকলো ক্ষমা কৰি দি একমাত্ৰ সন্তানটোৰ স্বাৰ্থতে মা-দেউতাহঁতৰ দৰে এটা সহজ-সৰল জীৱন কটাই দিব পাৰিলোঁহেঁতেন? সেই বাটেৰে মই আগুৱাই নগ’লোঁ কিয়?’ পিস্তলৰ আটাইকেইটা গুলী নিজৰ মূৰত ফুটাই দিবলৈ মন গৈছিল তাইৰ৷</p>

<p>ৰাতি পুৱাবৰ সময়লৈ নিৱেদিতা সামান্য স্বাভাৱিক হৈছিল৷ তাই একপ্ৰকাৰ নিশ্চিত হৈছিল যে অনুৰাগক এই ভাস্কৰ বোলা মানুহটোৱেই মাৰি পেলাইছে৷ ভবাৰ লগে লগে আকৌ এটা বুকু ভঙা কান্দোন ওলাই আহে তাইৰ৷ নাই নাই, সি উভতি আহিব৷ ক’ৰবাত লগৰ ল’ৰাৰ সৈতেই আছে চাগৈ৷ হয়তো বাপেকৰ দৰেই ক’ৰবাত গৈ কোনোবা ছোৱালীৰ সৈতে জহন্নামে গৈছে৷ যাওক, জহন্নামেই যাওক– তথাপি সি বাচি থাকক৷</p>

<p>বহু দিনৰ পাছত অজিত মজুমদাৰৰ শোৱা কোঠাত সোমাইছিল নিৱেদিতা৷ মজুমদাৰ তেতিয়াও শোৱাৰ পৰা উঠাই নাছিল৷ মানুহটোৰো টোপনি নাইকিয়া হৈছে৷ এই ভাস্কৰ বোলা মানুহটোৰ কথা ভাবিয়ে মজুমদাৰৰো চকুলৈ টোপনি নহা হৈছে৷ ৰাতি সুৰাৰ ৰাগীটো মূৰৰ পৰা নমাৰ পাছতে মজুমদাৰে সাৰ পালে যি পালেই, তাৰ পাছত আৰু টোপনি নাহিল৷ এই ৰাতিপুৱাৰ সময়তহে টোপনি আহিছে৷</p>

<p>নিৱেদিতাক তেনেকৈ দেখি মজুমদাৰ আচৰিত হৈছিল৷ নিৱেদিতাই শুই থকা মজুমদাৰৰ কাষতে বহি কথাটো আৰম্ভ কৰিবলৈ লৈ একো ক’বই নোৱাৰিলে; তেতিয়াও বিছনাত দীঘল দি থকা মানুহটোৰ বুকুত মুখ গুঁজি হাওহাওকৈ কান্দি উঠিল৷ মজুমদাৰে একো তৎ ধৰিব নোৱাৰিলে৷ নিৱেদিতাৰ মূৰটো তুলি ধৰি এজনী সৰু ছোৱালীক সোধাৰ দৰেই মজুমদাৰে সুধি পেলালে– ‘হাৰে, কি হ’ল?’ সুধিয়ে নিৱেদিতাৰ মূৰটো পুনৰ বুকুৰ মাজলৈ টানি ল’লে৷ সশব্দ কান্দোনটো উচুপনি হোৱালৈকে মজুমদাৰে নিৱেদিতাক বুকুৰ মাজত লৈ নিচুকাই থাকিল, ঠিক বিয়াৰ পাছত প্ৰথমবাৰ তাৰ বুকুত মূৰ থৈ কান্দিবৰ দিনা নিচুকোৱাৰ দৰে৷</p>

<p>গোটেই কথাবোৰ শুনাৰ পাছত অজিত মজুমদাৰৰ মুখৰ পৰা এটাও শব্দ নোলাল৷ খিৰিকীখন খুলি দি চিগাৰেট এটা জ্বলালে আৰু কথাটো বুজিবলৈ চেষ্টা কৰিলে৷ মজুমদাৰ নিশ্চিত হৈছিল যে এইটো ভাস্কৰৰেই কাম হ’ব৷ মজুমদাৰৰ বুকুত কেইবাদিনো ধৰি বৰ্তি থকা কঁপনিটো অলপ জোৰেৰে কঁপি উঠিল৷</p>

<p>‘কি কৰা ভাল হ’ব এতিয়া?’ উচুপি থাকিয়েই নিৱেদিতাই সুধিলে৷</p>

<p>বাহিৰৰ শূন্যতালৈ চাই চিগাৰেট পুৰি থকা মজুমদাৰে বহু সময় তাকে ভাবি থাকি নিৱেদিতাক ক’লে যে কথাবোৰ অকণমান ভাবি-চিন্তি কৰা ভাল হ’ব৷</p>

<p>মজুমদাৰে পৱনক মাতি আনি আকৌ এবাৰ গোটেই কথাবোৰ পিটিকি পিটিকি সুধিলে৷</p>

<p>গোটেই দিনটো মজুমদাৰে অকলেই কটাই দিলে৷ মানুহটোৱে নিজেই কিছুমান প্ৰশ্ন কৰিলে, উত্তৰো নিজেই দিলে৷</p>

<p>সেইদিনালৈকে তিনিটা হত্যাকাণ্ড সংঘটিত হৈছিল আৰু নিউজ চেনেলত দেখুওৱা মতে তিনিওটা মৃতদেহৰ লগতে একোখন চিঠি ৰখা হৈছিল৷ মজুমদাৰে নিজকে সান্ত্বনা দিবলৈ চেষ্টা কৰিছিল যে অনুৰাগক ভাস্কৰে তেনেকুৱা কিবা শাস্তি দিয়া হ’লে কথাটো লুকুৱাই নাৰাখিলেহেঁতেন৷ এই কথাটোৱে মজুমদাৰক পুলিচৰ ওচৰলৈ যাবলৈ বাধা দিলে৷ মজুমদাৰে ভাবিছিল যে পুলিচৰ ওচৰলৈ গৈ অনুৰাগ নিৰুদ্দেশ হৈ থকাৰ কথাটো কোৱাৰ লগে লগে বাকী কথাবোৰো আপোনা-আপুনি ওলাই আহিব৷ কিবা কাৰণত যদি পৱনে কোৱাৰ দৰেই কোনোবা হোটেল বা ৰিজ’ৰ্টত থাকি দুদিন পাছত অনুৰাগ আহি ঘৰ সোমায় তেনেহ’লে গোটেই ঘটনাটোৱেই ওলোটা হৈ যাব৷ ইমানদিনে পুলিচে উলিয়াব নোৱৰা তিস্তা চৌধুৰীৰ ধৰ্ষণকাৰী আৰু হত্যাকাৰী নিজে নিজেই ওলাই পৰিব৷ আৰু সেয়ে হ’লে এই সৰু ল’ৰাটোৰ জীৱন সমূলি ধ্বংস হৈ যাব৷ গোটেই জীৱনৰ কাৰণে তাৰ গাত মচিব নোৱৰা এটা চেকা লাগি যাব৷</p>

<p>মজুমদাৰ অত্যন্ত আশাৰে ৰৈছিল অনুৰাগ উভতি অহালৈ৷</p>

<p>মজুমদাৰৰ যুক্তিত নিৱেদিতা পতিয়ন গৈছিল আৰু গিৰীয়েকৰ দৰেই আশা কৰিছিল যে অনুৰাগ উভতি আহিব৷</p>

<p>কিন্তু দুয়োটা মানুহৰে এই আশা আৰু ঈষৎ দৃঢ়তাক পানীকৃত্য কৰি পাছদিনা ৰাতিপুৱাই পৱনে মজুমদাৰ আৰু নিৱেদিতাক ক’লে যে সি কেইদিনমানৰ কাৰণে গাঁৱৰ ঘৰলৈ যাব৷ পৱনে সৰু বেগ এটাত কাপোৰ দুযোৰ ভৰাই ইতিমধ্যে যাবলৈ সাজু হৈছিল৷ নিৱেদিতাৰ মুখেৰে শব্দ এটাও ওলোৱা নাছিল৷ স্তম্ভিত আৰু উদ্বিগ্ন মজুমদাৰে সুধি পেলাইছিল– ‘কি ঘটনা পৱন?’</p>

<p>‘শেষবাৰৰ বাবে ঘৰখন এবাৰ চাই আহোঁ ছাৰ৷’ কন্দনামুৱা হৈ পৱনে ক’লে৷</p>

<p>‘কি হৈছে তোৰ? কিয় তেনেকৈ কৈছ?’ মজুমদাৰে সুধিছিল৷</p>

<p>‘এনেকুৱা লাগিছে যেন মোৰ জীৱনটো আৰু বেছি দূৰলৈকে নচলিব৷ বৰ ভয় লাগিছে ছাৰ৷ কিবা হওক নহওক, ল’ৰা-ছোৱালী দুটা, নিজৰ মানুহজনীক এবাৰ চাই আহোঁ–’ পৱন ৰৈ থাকিব নোৱাৰিলে, সি মজুমদাৰৰ ভৰিত পৰি হুকহুকাই কান্দি উঠিল৷ কান্দোন ৰাখিব নোৱৰা নিৱেদিতা নিজৰ শোৱা কোঠাত সোমালগৈ৷</p>

<p>তাক ওপৰলৈ দাঙি ধৰি মজুমদাৰে কঁপা মাতটোৰে কৈ উঠিল– ‘কি কথা কচোন, মোৰ পৰা কি লুকুৱাইছ?’</p>

<p>‘আপোনাৰ পৰা একো লুকুওৱা নাই ছাৰ৷ মোৰ বৰ ভয় লাগিছে৷ কিবা এটা বেয়া হ’ব যেন লাগিছে৷’</p>

<p>মজুমদাৰে তাৰ ফালেই চাই থাকিল৷</p>

<p>পৱন যোৱাৰ পাছত মজুমদাৰৰ বুকুৰ পৰা সাহস ভাবটো হঠাৎ অন্তৰ্হিত হ’ল৷ পিস্তলটো ড্ৰয়াৰৰ পৰা উলিয়াই নিজৰ লগত ৰাখিলে৷ তাৰ পাছত এক অসহায় ভাবনাত নিৱেদিতাৰ কোঠাত সোমাল৷ কিন্তু মজুমদাৰে দেখিলে, নিৱেদিতাৰ চকুৱে-মুখে এক আতংকৰ ভাব৷ কথা কওঁতে মাতটো সামান্য কঁপি উঠিছে৷</p>

<p>‘তোমালোকে ইমান ভয় কিয় কৰিছা? মই এতিয়াও শেষ হৈ যোৱা নাই৷’ মজুমদাৰে সাহস দিবলৈ চেষ্টা কৰে৷</p>

<p>‘কি বাকী আছেগৈ? চকুৰ আগতে সকলো শেষ হৈ গ’ল৷’ নিৱেদিতাৰ ডিঙিৰে চেপা মাত এটা ওলাই বন্ধ হৈ গ’ল৷</p>

<p>সন্ধিয়া টিভিৰ নিউজত বাজিছিল পুলিচ এছ আই উপেন ৰাভাৰ হত্যাকাণ্ডৰ খবৰ৷ হাতত এটা নাইন এম এম পিস্তল থকাৰ পাছতো উপেন ৰাভাক কোনোবাই সাধাৰণ ছুৰী এখনেৰেই হত্যা কৰি গুচি গৈছে৷ অজিত মজুমদাৰ বৰ হতাশ হৈছিল৷ পুতেকৰ কথাটো কথাই, নিজৰ বাবেও ভয় লাগিছিল৷ এনেকুৱা কিবা হৈছে নেকি যে অনুৰাগক ভাস্কৰেই মাৰি পেলাইছে৷ হয়তো এনেকুৱা ক’ৰবাত পেলাই থৈ গৈছে যি ঠাইলৈ মানুহ কোনোদিনে নাযায়৷ হয়তো সেইকাৰণেই এতিয়ালৈকে– নাই নাই, ভাবিব নোৱাৰি৷ অজিত মজুমদাৰৰ বুকু ভেদি এক কান্দোন ওলাই আহে৷</p>

<p>হতাশ মজুমদাৰে সকলো অদৃষ্টৰ ওচৰত এৰি দিছিল৷ যি হয় হ’ব৷ ভাগ্যত যি আছে সেয়ে হ’ব৷ মজুমদাৰে পিস্তলটো পকেটৰ পৰা উলিয়াই পুনৰ ড্ৰয়াৰটোত থৈ দিলে৷ একো অৰ্থ নাই৷ উপেন ৰাভাক পিস্তলটোৱে বচাব নোৱাৰিলে৷ মজুমদাৰকো নোৱাৰে৷</p>

<p>বেলকনীত থিয় হৈ চিগাৰেট টানি টানি মজুমদাৰ এটা খবৰৰ অপেক্ষাত ৰৈ থাকিল৷</p>

<p>বিছনাত বাগৰি বাগৰি নিৱেদিতাও ৰৈ থাকিল একেটা খবৰৰ অপেক্ষাত৷</p>

</body>
</html>