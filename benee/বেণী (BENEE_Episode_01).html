<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_01)</title>
    <link rel="stylesheet" href="/Website/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 01</h2>
    <hr>
    <h3>আদিপৰ্ব</h3>
    <p>যদেতত্‌ হৃদয়ং তব তদস্তু হৃদয়ং মম৷</p>
    <p> যদিদং হৃদয়ং মম, তদস্তু হৃদয়ং তব৷৷</p>
    <p>(তোমাৰ এই হৃদয় মোৰ হওক, মোৰ এই হৃদয় তোমাৰ হওক৷)</p>
    <h3>১</h3>
    <p>
        ক্ৰমাৎ দুৰ্বল হৈ আহি থকা পুৰোহিতৰ মন্ত্ৰোচ্চাৰণ সমূলি বন্ধ হোৱাৰ লগে লগে শেহৰাতি ক্ৰমে নিষ্প্ৰাণ হ’বলৈ ধৰা বিয়াঘৰৰ অলস নিৰৱতাও অতি অলসভাৱেই ভংগ হ’ল৷ দৰাৰ কাষতে বহি থকা মানুহকেইটাক বাদ দি কোনো সাৰে থকা নাই৷ দৰাঘৰীয়া বহুত মানুহ ভাত খাই উঠিয়ে ঘৰাঘৰি গুচি গৈছে৷ তাৰ পিছে পিছে কইনাঘৰীয়া কিছু আলহীও ঘৰলৈ উভতিল৷ কিছুমান মানুহ বিয়া চাম বুলি ৰভাতলতে আছিল, এটা সময়ত বহি থকা ভাগেই চকীতে টোপনি গ’ল৷ হোমৰ কাম শেষ হ’লেই মান ধৰিবলৈ দৰা উঠি আহিব বুলি ভাবি ৰৈ থকা বহুতেই এটা সময়ত য’তে ঠাই পালে তাতেই কাপোৰে-অলংকাৰে, ছ্যুটে-জোতাই গাটো অকণমান পোনাই লওঁ বুলি খালী ঠাইৰ আকাৰ আৰু সুবিধা অনুযায়ী শুই পৰিল৷ এতিয়া ৰভাতলৰ এই আটাইবোৰ মানুহেই এঙামূৰি দি দি উঠিছে, যেন পুৰোহিতৰ মন্ত্ৰপাঠতহে মানুহবোৰৰ চকুলৈ টোপনি নামি আহিছিল৷ ভিতৰৰ কোঠাই কোঠাই শুই থকাসকলক কোনোবাই সকীয়াই গ’লহি– ‘দৰা উঠিল দেই৷ লৰালৰি কৰ বাচাহঁত৷ দৰা হোমৰ গুৰিৰ পৰা উঠিল৷’
    </p>
    <p>
        দৰা-কইনা হোমৰ গুৰিৰ পৰা উঠি থিয় হ’ল৷ দীৰ্ঘ সময় ধৰি বহি থাকি তৎ নোহোৱা ভৰি দুখনেৰে থিয় হ’বলৈ চেষ্টা কৰি থাকি ময়ূখ গোস্বামীৰ নিজকে জীৱনৰ প্ৰথমটো খোজ পেলাবলৈ লোৱা শিশু এটিৰ দৰেই লাগিছিল; সি মনত পেলাবলৈ চেষ্টা কৰি চালে– কেনেকুৱা লাগিছিল বাৰু সেইদিনা, ঠিক পৰি যোৱাৰ ভয় আছিল নে থিয় হ’বলৈ পোৱাৰ আনন্দ নে অলৰ অৱস্থাৰ পৰা মুক্তিৰ সকাহ? হিচাপ কৰিবলৈ অথবা এটা সিদ্ধান্তলৈ আহিবলৈ তাৰ সন্মুখত সুযোগ নাছিল৷ সি মধুৱন্তীলৈ চালে৷ নাই, এই মুহূৰ্তত তাইৰ মুখখন তেনেই প্ৰতিক্ৰিয়াহীন৷ অলপ আগৰ চকুপানী বা কান্দোনো নাই, হাঁহিৰো কোনো ৰেশ নাই৷ ইমান সময়ে হোমৰ ধোঁৱাই তাৰ চকুৰ পানী নাকৰ পানী একাকাৰ কৰি পেলাইছে৷ মন্ত্ৰোচ্চাৰণ কৰি থকা সময়ত এনে লাগিছিল যেন তাৰ ভৰি দুখনলৈ তেজৰ চলাচল বন্ধ হৈ গৈছে৷ সি শেষৰ ফালে কেৱল আৰু কেৱল বাট চাইছিল পুৰোহিতৰ মন্ত্ৰপাঠ বন্ধ হোৱালৈ৷ আৰু যেতিয়া সেই সময়টো আহি উপস্থিত হ’ল সি এটা বিৰাট সকাহ অনুভৱ কৰিলে৷ এই সকাহ ভাবটোত তাৰ নিজৰে হাঁহি উঠিল৷ জীৱনটো যে কি এক কৌতুক– সি ভাবিলে৷ অগ্নিক সাক্ষী কৰি দৰা-কইনা দুয়োৱেই গ্ৰহণ কৰিছে প্ৰিয়জনৰ জীৱনটোৰ দায়িত্ব৷ এতিয়াৰ পৰা দুয়ো দুয়োৰে সহযোদ্ধা আৰু ত্ৰাণকৰ্তা৷ দুটা অভিন্ন সত্তা৷ এইটো এটা অতি গম্ভীৰ আৰু মহৎ দায়িত্ব, এই সময়ত হয়তো দুয়োৰেই মুখ দুখন হৈ উঠিব লাগিছিল গহীন আৰু উজ্জ্বল৷ অথবা দায়িত্বৰ গধুৰ ভৰেৰে ভাৰাক্ৰান্ত৷ কিন্তু সি দেখিলে, অলপ আগতে ধুমুহা-গাজনিৰে হোৱা বৰষুণজাক শেষ হোৱাৰ পাছৰ অৰণ্য এখনৰ দৰেই লাগিছে মধুৱন্তীক– স্নিগ্ধ, নিস্তব্ধ৷ পুৰোহিত আৰু কইনাৰ মাকে যি কৈছে যেনেকৈ কৈছে তেনেকৈ তাকে কৰি গৈছে৷
    </p>
    <p>
        ‘ভৰি দুখন গ’ল মোৰ৷’ সখীয়েকক উদ্দেশ্যি দৰাই নিম্নকণ্ঠে ক’লে৷
    </p>
    <p>
        সখীয়েকে কিবা এটা কৈছিল, সি শুনা নাপালে৷ সেই সময়তে কইনাৰ গাৰ কাষেৰে সৰকি আহি কোমল মাত এষাৰ তাৰ কাণত পৰিল– ‘নহ’ব নহয়৷ এতিয়াহে আচল পৰ্ব৷ আঁঠুৰ ছাল নিছিগালৈকে এৰাত নাই আজি৷’
    </p>
    <p>
        সেইজনী মধুৱন্তীৰ মামাকৰ ছোৱালী, শতৰূপা৷ তাইৰ মাতটোতো এটা ৰূপ আছে, সেইকাৰণেই চাগৈ তাই শতৰূপা– ময়ূখে ভাবিলে৷
    </p>
    <p>
        শতৰূপাই কোৱাটোৱেই সঁচা; ককা-আইতা, জেঠা-জেঠী, বৰতা-বৰমাৰ পৰা আৰম্ভ কৰি মামা-মামী, মাহী-মহা– কিমান যে সম্বন্ধ৷ ইমানবোৰ সম্বোধনবাচক শব্দ ইয়াৰ আগতে সি একেলগে উচ্চাৰণ কৰিতো পোৱা নায়েই, থাকিব পাৰে বুলিও ধাৰণা নাছিল৷ ইমান ডাঙৰ পৰিয়াল এটাৰ প্ৰতিগৰাকী সম্বন্ধীয়কে সেৱা কৰি কৰি মান ধৰা জানো সহজ কথা?
    </p>
    <p>
        মধুৱন্তীৰ মাক আৰু ডাঙৰ মামীয়েকে এফালৰ পৰা চিনাকি কৰি কৰি গৈ আছে–
    </p>
    <p>
        ‘এয়া হ’ল, মথুৰাপুৰৰ ডাঙৰ ককা যে, সেই ককাৰৰ সৰু ভায়েক, মানে তোমাৰ সৰু ককা৷’
    </p>
    <p>
        ‘এয়া হ’ল, মথুৰাপুৰৰ মাজু ককাৰ যে, ককাৰৰ গা বেয়া কাৰণে আহিব নোৱাৰিলে, এয়া মাজু আইতা৷’
    </p>
    <p>
        হওক তেও– সি ভাবিলে, ককা অহা হ’লে আৰু এবাৰ বেছিকৈ আঁঠু কাঢ়িব লাগিলহেঁতেন কিজানি৷
    </p>
    <p>
        ‘এয়া হ’ল, ঘাঁহিগাঁৱৰ জেঠা৷ এয়া জেঠী৷’
    </p>
    <p>
        চলি থাকিল চিনাকি আৰু মান ধৰা পৰ্ব৷
    </p>
    <p>
        শেষৰ ফালে মানুহবোৰ যোৰা যোৰাকে থিয় হ’ল৷ সি কিছু সকাহ অনুভৱ কৰিলে৷ ইয়াৰ মাজতো সি সৰু মামাক-মামীয়েকৰ বাবে আগ্ৰহেৰে বাট চাই থাকিল৷ তেওঁলোকে মধুৱন্তীক এটা ছাৰপ্ৰাইজ দিয়াৰ কথা আছিল৷ সেই ভিৰৰ মাজতো তাৰ চকু দুটাই সন্ধান কৰিছিল মামাক-মামীয়েকক৷ সি মামাকক প্ৰতিশ্ৰুতি দিছিল যে তেওঁলোকৰ মাজত হোৱা কথাবতৰা মধুৱন্তীয়ে কোনো কাৰণতে গম নাপায়৷ আগতেই যদি গম পায় সেইটো কিহৰ ছাৰপ্ৰাইজ? সি সঁচা অৰ্থতে এটা ছাৰপ্ৰাইজ হোৱাটো বিচাৰিছিল৷ সেই বিশেষ মুহূৰ্তটোত মধুৱন্তীৰ মুখখন চোৱাৰ হেঁপাহ আছিল তাৰ৷
    </p>
    <p>
        মাহী-মহা, দাদা-বৌৰ কেইবাটাও যোৰাক মান ধৰাৰ পাছত মাকে টানি আনি থিয় কৰাইছিলহি সৰু মামাক অচিন্ত্য ভট্টাচাৰ্যক৷ লগত হাঁহি হাঁহি মামীয়েক৷
    </p>
    <p>
        ‘চোৱাচোন চোৱা, মামায়েৰক উঠাই বলে পৰা নাই৷ সৰু ল’ৰাৰ নিচিনা ‘উঠিছোঁ– উঠিছোঁ ৰ’বা’ বুলি মাতটো দিয়ে, আকৌ শুই যায়৷’ কৈ কৈ মামীয়েকে তাৰ বাঁওহাতখন টানি নিলে আৰু সোণৰ আঙঠি এটা পিন্ধাই দিলে৷ সি মামীয়েকক সেৱা কৰিলে আৰু পাটৰ কাপোৰ এযোৰেৰে মান ধৰিলে৷ অচিন্ত্য ভট্টাচাৰ্যই হালিবলৈ ধৰাৰ সময়তে তাক বাহু দুটাত ধৰি উঠাই বুকুৰ মাজলৈ টানি ল’লে৷ মধুৱন্তীও তাৰ কাষতে থিয় হ’লহি৷ তাইক মামীয়েকে আলফুলে বুকুৰ মাজত সামৰি ল’লে৷ অচিন্ত্য ভট্টাচাৰ্যই এয়াৰ ইণ্ডিয়াৰ খাম এটা ময়ূখৰ হাতত তুলি দি কৈ উঠিল– ‘মাজনী, এয়াৰ টিকট দুটা দিছোঁ৷ আঠমঙলা খায়ে দুয়ো ফুৰি আহিবাগৈ৷’
    </p>
    <p>
        ‘কিন্তু মামা আমি আঠমঙলাৰ পাছদিনাই ছুইজাৰলেণ্ডলৈ যাম–৷’ মধুৱন্তীয়ে লৰালৰিকৈ ক’লে৷
    </p>
    <p>
        অচিন্ত্য ভট্টাচাৰ্যই কিবা এটা ক’বলৈ লৈছিল, ময়ূখে তাৰ আগেয়ে কৈ উঠিল–
    </p>
    <p>
        ‘মাধু– আচলতে এইটো এটা ছাৰপ্ৰাইজ গিফ্‌ট৷ আমাৰ অহা-যোৱাৰ টিকট মামাহঁতে কৰি দিছে৷ তোমাক ছাৰপ্ৰাইজ দিব খুজিছিল, সেইকাৰণে মই তোমাক একো কোৱা নাছিলোঁ৷’
    </p>
    <p>
        তাই ময়ূখলৈ চাই থাকিয়ে মৃদুকণ্ঠে কৈ উঠিল– ‘কিয়নো কৰিব লাগে এইবোৰ?’ মধুৱন্তীৰ এই আপত্তিটো সকলোৰে বাবে আনুষ্ঠানিকতাসূচক এটা বাক্য হ’লেও মামাক অচিন্ত্য ভট্টাচাৰ্যৰ বাবে তাৰ তাৎপৰ্য আছিল সুকীয়া; তাই ময়ূখৰ ফালে চাই কথাটো ক’লেও তেওঁ ভালকৈয়ে জানে যে ভাগিনীয়েকে কথাটো তেওঁকেই কৈছে৷
    </p>
    <p>
        তাইৰ কথাৰ ওপৰতে মামীয়েকে কৈ উঠিল– ‘আৰু তাৰ পৰা আহিয়ে আমাৰ ঘৰত উঠিবা৷ দুদিন থাকি তাৰ পাছতহে নতুন ঘৰ সোমাবাগৈ৷ ময়ূখ, নাহিলে কিন্তু খুউব বেয়া পাম৷’ ময়ূখ অথবা মধুৱন্তীয়ে কিবা কোৱাৰ আগেয়ে মান ধৰা ঠাইখিনি এৰি দুয়ো কাষৰীয়া হ’ল, কাষতে থিয় হৈ থকা পিছৰ যোৰা সম্বন্ধীয়ই সেই ঠাই পূৰালেহি৷ মাকে ভায়েক-ভাই বোৱাৰীয়েকক ভিতৰলৈ লৈ গৈছে, গতিকে ডাঙৰ মামীয়েকেই চিনাকি কৰি দি থাকিল–
    </p>
    <p>
        ‘এয়া হ’ল যোৰহাটৰ বাইদেউহঁতৰ পৰিয়ালটো যে, বাইদেউৰ ল’ৰা আৰু বোৱাৰী৷ নন্দন আৰু মিঠু৷ এতিয়া মুম্বাইত থাকে৷’
    </p>
    <p>
        মামীয়েকৰ গাতে ধৰি থিয় হৈ থকা মধুৱন্তী আৰু তাক নন্দনে একেলগে সাবটি ধৰিলে৷ সেৱা কৰিবলৈ লওঁতে মিঠু বৌয়েও ভৰি দুখন আঁতৰাই দি তাক গালখনত হাত ফুৰাই দি নতুন জীৱনটোলৈ শুভেচ্ছা জনালে৷ মধুৱন্তীক বৌৱেকে কাণে কাণে কিবা এটা কৈ জোকালে, তাই হাঁহিলে৷ এই প্ৰথম তাইৰ মুখত হাঁহি দেখিলে ময়ূখে৷ পিছৰ যোৰালৈ ঠাই এৰি দি একাষৰীয়া হৈ লোৱা মিঠু বৌৰ মুখত বহু সময়লৈ মৰমলগা দুষ্ট হাঁহি এটা ওলমি থাকিল৷
    </p>
<a href="বেণী (BENEE_Episode_02).html">NEXT</a>

</body>
</html>
