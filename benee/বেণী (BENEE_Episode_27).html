<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_27)</title>
</head>
<body>
    <h1>বেণী (BENEE_Episode_27)</h1>
    <h2>উদ্যোগপৰ্ব</h2>

<h3>২</h3>

 

<p>ৰাজধানী চহৰখনৰ হৃদয়বৃত্তৰ পৰা সামান্য নিলগত এটা ডাঙৰ এপাৰ্টমেণ্ট নিৰ্মাণৰ কাম আৰম্ভ হৈছে৷ চৌহদৰ বাহিৰত একাষৰীয়াকৈ স্থাপন কৰা হৈছে এটা ডাঙৰ ডাষ্টবিন৷ পৌৰ নিগমৰ গাড়ী আহি মাজে মাজে তাৰ পৰা পেলনীয়া বস্তু আৰু জাবৰবোৰ লৈ যায়৷ সেইদিনাও তেনেকৈয়ে পৌৰ নিগমৰ গাড়ী আহিছিল জাবৰ নিবলৈ আৰু তদাৰক কৰা কৰ্মচাৰীজনে দেখিছিল জাবৰৰ লগতে এক্সকেভেটৰৰ বাকেটত উঠি গৈছে এটা মানুহৰ মৃতদেহ৷</p>

<p>পুলিচ আহি পোৱালৈকে মৃতদেহ চিনাক্ত কৰা হৈ গৈছিল৷ সেইটো কালি সন্ধিয়াৰে পৰা নোহোৱা হৈ থকা বছিৰৰ ডেডব’ডী৷ অতি চোকা অস্ত্ৰৰে ডিঙি ৰেপি হত্যা কৰা হৈছে৷ পুলিচে তাত কাম কৰা বনুৱা, ঠিকাদাৰ, ছুপাৰভাইজাৰ, ইঞ্জিনিয়াৰ সকলোকে সোধপোছ কৰিছিল৷ ফ’ৰেনছিক বিশেষজ্ঞজন আহি পোৱাৰ পাছত তেওঁ ডিঙিৰ কটা ঘাডোখৰ পৰীক্ষা কৰি কৈছিল, ‘এয়া কোনো সাধাৰণ হত্যাকাৰীৰ কাম নহয়৷ অতি চালাকিৰে এই কাম কৰা হৈছে৷ ব্লেডৰ দৰে তীক্ষ্ণ ছুৰীৰে এই কাম সম্পন্ন কৰিছে৷’</p>

<p>পুলিচে বছিৰে পিন্ধি থকা ফটা জিনছ পেণ্টটোৰ পকেট পৰীক্ষা কৰি এটা এশটকীয়া আৰু কেইটামান দহটকীয়া নোটৰ সৈতে এটুকুৰা কাগজ পাইছিল৷ কাগজটুকুৰা চাই এছ আই গোবিন্দ বসুমতাৰীয়ে মুখত সামান্য হাঁহি লৈ কৈ উঠিল– ‘আৰে এইটোতো একেবাৰে চিনেমাৰ নিচেনা কথা হৈ গ’ল৷’ আৰক্ষীৰ দলটো কৌতূহলী হৈ উঠিছিল৷</p>

<p>কাগজটুকুৰাত লিখা আছিল– ‘এজনী চৈধ্য বছৰীয়া ছোৱালীক ৰে’প কৰাৰ অপৰাধত এই শাস্তি প্ৰদান কৰা হ’ল৷’</p>

<p>ডি এছ পি দুৰ্লভ গোস্বামীয়ে এছ আই বসুমতাৰীক নিৰ্দেশ দিলে, এই বছিৰৰ কুণ্ডলী উলিয়াওক৷</p>

<p>ফ’ৰেনছিক বিশেষজ্ঞ সন্দীপন নাথে কাগজৰ টুকুৰাটো সযতনে ভৰালে৷ কোনে জানে হয়তো ইয়াৰ পৰাই অপৰাধীৰ শুংসূত্ৰ ওলাব৷ সন্দীপনে উত্তৰটো জানিও এনেয়ে এবাৰ নিজকে প্ৰশ্ন কৰিলে– আচলতে অপৰাধী কোনজন? এজনী চৈধ্য বছৰীয়া ছোৱালীক বলাৎকাৰ কৰা বছিৰ নে বছিৰক হত্যা কৰা এই অজ্ঞাত অপৰিচিতজন?</p>

<p>এইখিনি সময়ৰ ভিতৰতে নিউজ চেনেলৰ সাংবাদিকেৰে ঠাইখিনি ভৰি পৰিল৷ টিভিৰ মানুহ দেখি ইপিনে-সিপিনে যাবলৈ অহা মানুহবোৰো গোট খালে৷ গোটেইকেইটা নিউজ চেনেলেই ব্ৰেকিং নিউজ দিলে, ঘটনাস্থলীৰ পৰা পোনপটীয়া সম্প্ৰচাৰ কৰি এক মজেদাৰ উত্তেজনা আনি দিলে৷ সন্দীপনৰ দৰেই সাংবাদিকেও প্ৰশ্ন তুলিলে– আচলতে অপৰাধী কোন? এজনী চৈধ্য বছৰীয়া ছোৱালীক বলাৎকাৰ কৰা বছিৰ নে বছিৰক হত্যা কৰা অজ্ঞাত হত্যাকাৰীজন? সাধাৰণ মানুহক নিৰাপত্তা দিব নোৱৰা পুলিচ আৰু চৰকাৰক প্ৰত্যাহ্বান জনাইছে নেকি এই হত্যাকাৰীয়ে?</p>

<p>নিউজ চাই চাই প্ৰতিক্ৰিয়া দিবলৈ বহি থকা মানুহবোৰে ফে’চবুক গৰম কৰি তুলিলে৷ কোনোবাই কোনোবাই এই হত্যাৰ সমৰ্থনো কৰিলে৷ বহুতেই বছিৰৰ ধৰ্মত ধৰি চৈধ্য গোষ্ঠী উজাৰি দিলে৷ বহুতে পুলিচক প্ৰশ্ন কৰিলে আৰু গৰিহণা দিলে৷</p>

<p>ইয়াৰ এঘণ্টাৰ পাছতে আৰক্ষী অধীক্ষকে সংবাদমেল আয়োজন কৰি ক’লে যে বছিৰৰ আচল নাম কাছেমহে৷ কেইদিনমানৰ আগতে ইয়াৰ পৰা নিলগৰ এখন গাঁৱত তৰালি দাস নামৰ এজনী চৈধ্য বছৰীয়া ছোৱালীক শাক বুটলিবলৈ যাওঁতে কাষৰে হাবিখনলৈ নি ধৰ্ষণ কৰি পাছত হত্যা কৰে৷ ছোৱালীজনীৰ গোটেই শৰীৰটোত অতি নৃশংসভাৱে কৰা অত্যাচাৰৰ দাগ পোৱা গৈছিল৷ বিশেষকৈ বুকু আৰু উৰুত অসংখ্য কামোৰৰ দাগ আছিল৷ এই হত্যাকাণ্ড সংঘটিত কৰি কাছেম পলাই আহিছিল আৰু বছিৰ নাম লৈ নিৰ্মিয়মাণ ফ্লেটটোত বনুৱা হিচাপে কাম কৰিছিল৷ এতিয়া আহিল হত্যা সম্পৰ্কীয় কথাটো৷ আৰক্ষীয়ে কথাটো অত্যন্ত গুৰুত্বসহকাৰে লৈছে আৰু অতি তৎপৰতাৰে অনুসন্ধান আৰম্ভ কৰিছে৷ ইতিমধ্যে তৰালি দাসৰ পাছ্‌ট হিষ্ট্ৰিও পৰীক্ষা কৰি থকা হৈছে৷ গাঁৱৰ ভালেমান মানুহকো সোধপোছ কৰি থকা হৈছে৷ অহা আঠচল্লিছ ঘণ্টাৰ ভিতৰত হত্যাকাৰীক কৰায়ত্ত কৰা হ’ব৷</p>

<p>আঠচল্লিছ ঘণ্টা পাৰ হ’বলৈ বেছি সময় নাছিল৷</p>

<p>ৰাষ্ট্ৰীয় ঘাইপথৰ কাষত পুৱা পথাৰলৈ যোৱা মানুহে ৰাস্তাৰ দাঁতিত পৰি থকা দেখিছিল এটা ল’ৰা মানুহৰ মৃতদেহ৷</p>

<p>পুলিচ বিভাগৰ বাবে এইটোহে চিন্তা আৰু উদ্বিগ্নতাৰ কাৰণ আছিল যে বছিৰৰ দৰেই এই ল’ৰাটোকো একেই কৌশলেৰে হত্যা কৰা হৈছিল আৰু পিন্ধি থকা চোলাটোৰ পকেটত একেই হাতৰ আখৰৰ এটুকুৰা কাগজ আছিল৷</p>

<p>‘এজনী ন বছৰীয়া ছোৱালীক ৰে’প কৰি নৃশংসভাৱে হত্যা কৰাৰ অপৰাধত এই শাস্তি প্ৰদান কৰা হ’ল৷’</p>

<p>আন এখন জিলাত সংঘটিত, আন এজন এছ পিৰ এলেকাধীন কে’ছ হ’লেও আৰক্ষী বিভাগৰ কাৰণে এইটো আছিল এটাই কে’ছ৷ আকৌ ব্ৰেকিং নিউজ বাজিছিল৷ আৰক্ষী বিভাগক গৰিহণা দিয়া হৈছিল৷ সামাজিক মাধ্যমত একেই উত্তেজনাৰে প্ৰতিক্ৰিয়া দিয়াৰ প্ৰক্ৰিয়া অব্যাহত আছিল৷ আৰক্ষীয়ে নিজৰ ষ্টাইলত অনুসন্ধানৰ কাম কৰি আছিল৷ অচিনাক্ত মৃতদেহটোৰ পৰিচয় সন্ধান কৰা হৈছিল৷ পুলিচে ন বছৰীয়া ছোৱালীৰ ৰে’প আৰু মাৰ্ডাৰৰ কে’ছবোৰ নতুনকৈ পৰীক্ষা কৰিছিল৷ ইয়াৰ মাজেৰেই আৰক্ষীয়ে মৃতদেহ আৰু হত্যাকাৰীৰ শুংসূত্ৰ উলিয়াবলৈ চাইছিল৷ এইবাৰ আৰক্ষীয়ে কোনো সময়সীমা বান্ধি দিয়া নাছিল৷</p>

<p>যেন হত্যাকাৰীয়েও কোনো সময়সীমাৰ চৰ্ত মানি চলিব খোজা নাছিল৷</p>

<p>আগৰ দুটা ঘটনাৰ প্ৰতিক্ৰিয়া আৰু উত্তেজনা লাহে লাহে কমিবলৈ ধৰাৰ সময়তে, আগৰটো মৃতদেহ উদ্ধাৰৰ ঠিক চাৰি দিনৰ পাছত পুনৰ এটা মৃতদেহ উদ্ধাৰ হৈছিল৷</p>

<p>এই মৃতদেহটো উদ্ধাৰ হৈছিল মহানগৰৰ নিকটৱৰ্তী এটা অঞ্চলৰ এখন দলঙৰ কাষত৷ মৃতদেহটো তলমুৱাকৈ পৰি আছিল আৰু মূৰটো আছিল পানীযুঁৱলিৰ ফালে৷ পুলিচে সন্দেহ কৰিছিল যে ছুৰীৰে আঘাত কৰি ল’ৰাটোক পানীৰ ফালে ঠেলা মাৰি দিয়া হৈছিল৷ ঠিক পূৰ্বৰ দুয়োটা হত্যাকাণ্ডৰ দৰেই এই ল’ৰাটোৰ পাৰ্ছত উদ্ধাৰ হৈছিল এটুকুৰা কাগজ৷ সেই একেই আখৰ৷ এইবাৰ হত্যাকাৰী যেন পূৰ্বতকৈ সাহসী আৰু দৃঢ়৷ হয়তো সামাজিক মাধ্যম আৰু সংবাদ মাধ্যমত হোৱা কিছুমান আলোচনাই হত্যাকাৰীক এটা অতিৰিক্ত উদ্যম দিছিল৷</p>

<p>কাগজৰ টুকুৰাটোত লিখা আছিল– ‘মাত্ৰ এটা সপ্তাহৰ পূৰ্বে বিয়া হোৱা ৰত্নাক বলাৎকাৰ কৰি নৃশংসভাৱে হত্যা কৰাৰ অপৰাধত, আৰু এজনী নৱবিবাহিতা ছোৱালী, এজন স্বামী, এজনী মাক আৰু এটা পৰিয়ালৰ প্ৰতি কৰা অন্যায়ৰ বাবেই এই শাস্তি প্ৰদান কৰা হ’ল৷’</p>

<p>পাৰ্ছত থকা পৰিচয়পত্ৰৰ পৰা গম পোৱা গ’ল ল’ৰাটোৰ নাম বিনন্দ বৰ্মন৷ এটা মটৰচাইকেল নিৰ্মাতা কোম্পানীৰ ৱৰ্কশ্বপত এছিছটেণ্ট মেকানিক হিচাপে কাম কৰে৷ ঘৰ ৰত্নাহঁতৰ গাঁৱত৷ পুলিচে সোধপোছৰ বাবে নিতুল বৰ্মনক স্থানীয় থানালৈ মতাই আনিলে৷ সি এইকেইদিন গাঁৱৰ ঘৰতে আছিলগৈ৷ কামত সেইদিনালৈকে জইন কৰা নাছিল৷ মাকৰ লগতে ছাঁটো হৈ থাকি মাককো সান্ত্বনা দিবলৈ চাইছিল আৰু নিজেও তাৰ মাজেৰে অকণমান সুস্থিৰ হ’ব খুজিছিল৷</p>

<p>মাকক লগ এটা লাগে কাৰণেই সি বিয়া পাতিবলৈ মন বান্ধিছিল৷ মাকেই খবৰ-খাতি কৰি ৰত্নাক চাবলৈ গৈছিল আৰু প্ৰথম দেখাতে পছন্দ কৰিছিল৷ দেখিবলৈ বৰ মৰমলগা ছোৱালী৷ তিনিবাৰমান মেট্ৰিক দিও পাছ কৰিব নোৱৰাৰ কাৰণে স্কুল যাবলৈ এৰি মাকৰ লগত ঘৰ-পথাৰৰ কাম শিকিছিল৷ বোৱা-কটা, ৰন্ধা-বঢ়া সকলো কথাতে ৰত্না আছিল মাকৰ সমানেই কাজী৷ নিতুলে মাকৰ মুখত এটা প্ৰশান্তিৰ হাঁহি দেখিছিল৷ সি ৰত্নাক নিজেও চাবলৈ গৈছিল আৰু সেইদিনাই তাৰ পছন্দ হোৱাৰ কথা কৈ আহিছিল৷</p>

<p>আহিবৰ পৰত কাগজ এখনত নিতুলে তাৰ ফোন নাম্বাৰটো লিখি ৰত্নাৰ হাতত মনে মনে দি আহিছিল৷</p>

<p>সেইদিনা সন্ধিয়ালৈ ৰত্নাই ফোন কৰিছিল৷</p>

<p>আৰু লাহে লাহে ফোন কৰাটো দুয়োটাৰ বাবেই অভ্যাসত পৰিণত হৈছিল৷</p>

<p>কিমান যে স্বপ্ন দেখিছিল দুয়ো৷</p>

<p>আৰু মাকে?</p>

<p>সিহঁত দুয়োটাতকৈ মাকে জানো কমকৈ দেখিছিল? কিমান যে কল্পনা কৰিছিল মানুহজনীয়ে৷ ৰত্নাৰ এই মৃত্যুৱে মানুহজনীক তেনেই নিশকতীয়া কৰি পেলাইছিল৷ তেওঁ এবাৰ মনৰ ভিতৰতে কাকো ক’ব নোৱৰা এটা তুলনা কৰি চাইছিল৷ তেওঁৰ গিৰীয়েক ঢুকাইছিল বত্ৰিছ বছৰ বয়সত৷ তেতিয়া নিতুল ডাঙৰেই হোৱা নাছিল৷ সেই আঘাততকৈ যেন বেছি আহত হৈছিল ৰত্নাৰ ঘটনাটোত৷ নিতুলৰ মুখখনলৈ চালেই মানুহজনী মৰিবৰ দৰে হৈছিল৷</p>

<p>পুলিচে নিতুলক তৰালি দাসৰ কথা সুধিছিল৷</p>

<p>সি ভেবা লাগি চাই আছিল পুলিচ বিষয়াজনৰ মুখলৈ৷</p>

<p>সিদিনা ৰাষ্ট্ৰীয় ঘাইপথৰ দাঁতিত উদ্ধাৰ হোৱা মৃতদেহটোৰ মুখখন দেখুৱাই পুলিচে সুধিছিল সি চিনি পায় নেকি এই ল’ৰাটোক৷ সি ওলোটাই সুধিছিল– ‘কোন মানুহ এইটো?’</p>

<p>পুলিচে বিনন্দ বৰ্মনৰ ফটোখন দেখুৱাই সুধিছিল সি চিনি পায় নেকি৷ নাই, সি নাজানে এইবোৰ কোন মানুহ৷</p>

<p>পুলিচে সুধিছিল, ‘ৰত্নাৰ হত্যাকাৰী ধৰা পৰাটো তুমি বিচাৰা নে নাই?’</p>

<p>‘বিচাৰোঁ৷ এইমাত্ৰ পালে মোক এইমাত্ৰই লাগে৷’ নিতুলৰ মাতটো কঁপি উঠিছিল৷</p>

<p>বিষয়াজনে পুলিচী কাৰচাজিৰে সুধি পেলাইছিল, ‘যদি পোৱা কি কৰিবা?’</p>

<p>‘মাৰি পেলাম৷ ডিঙি চেপি মাৰি পেলাম৷’ নিতুলে দাঁতকৰচি হাতেৰে শূন্যতে এটা মুদ্ৰা সৃষ্টি কৰিলে যেন সেয়া সি ৰত্নাৰ হত্যাকাৰীৰ ডিঙিটোহে তাৰ হাতৰ মাজত বিচাৰি পাইছে৷</p>

<p>‘কালি আবেলিৰ পৰা আজি পুৱালৈকে ক’ত আছিলা?’ বিষয়াজনে এইবাৰ প্ৰশ্ন পোনপটীয়া কৰিলে৷</p>

<p>বহু পৰলৈ থানাত বহুৱাই ৰাখিছিল নিতুলক৷ পুলিচে তাক তেনেকৈ বহুৱাই ৰাখি তাৰ কথাবোৰৰ সত্যতা পৰীক্ষা কৰি চাব বিচাৰিছিল৷ ৰাতি দহ বাজিবৰ আগে আগে পুলিচে তাক ঘৰলৈ যাবলৈ দিছিল৷</p>

<p>তিনিওটা মাৰ্ডাৰ কে’ছ এনালাইছিছ কৰাৰ পাছত পুলিচ পূৰ্বতকৈ অধিক সাৱধান হৈ পৰিছিল৷ দেখা গৈছিল, তিনিওটা হত্যাকাণ্ডই সংঘটিত হৈছিল বেলেগ বেলেগ স্থানত৷ অথচ তথ্যই এইটোকে প্ৰতিপন্ন কৰিব খুজিছিল যে হত্যাকাৰী এজনেই৷ একেই হত্যাৰ কৌশল৷ একেই চিঠি৷ একেই হাতৰ আখৰ৷ একেই ম’টিভ৷ অথচ ইটো ৰে’প কে’ছৰ সৈতে সিটোৰ একো সম্পৰ্ক পুলিচে তেতিয়ালৈকে বিচাৰি পোৱা নাছিল৷ নিতুল বৰ্মনে তৰালি দাস অথবা কাছেম-বছিৰ কাকো চিনি পোৱা নাছিল৷ একেদৰে তৰালি দাসৰ পৰিয়ালেও চিনি পোৱা নাছিল ৰত্না, নিতুল বৰ্মন অথবা বিনন্দক৷</p>

<p>পুলিচে ন বছৰীয়া ছোৱালীক বলাৎকাৰ কৰা আৰু বলাৎকাৰৰ পাছত হত্যা কৰা কেইবাটাও কে’ছৰ তথ্য উলিয়াইছিল৷ কিন্তু ৰাষ্ট্ৰীয় ঘাইপথৰ কাষত উদ্ধাৰ হোৱা মৃতদেহটো কোনটো ৰে’প কে’ছৰ সৈতে জড়িত আছিল সেইটো উদ্ধাৰ কৰিব নোৱৰাৰ কাৰণেই ল’ৰাটোৰ পৰিচয়ো পুলিচে উদ্ধাৰ কৰিব পৰা নাছিল৷ এই কথাটোক বিভিন্ন টক্‌ শ্ব', বাতৰি কাকতৰ লেখা, সামাজিক মাধ্যম আদিত উল্লেখ কৰি মানুহে পুলিচ বিভাগক কটু আৰু কঠোৰ ভাষাৰে ককৰ্থনা কৰিছিল৷ মানুহে প্ৰশ্ন উত্থাপন কৰিছিল–</p>

<p>পলাতক কাছেমক পুলিচে বিচাৰি নাপায়, কিন্তু অজ্ঞাত সেই হত্যাকাৰীয়ে বিচাৰি পাই যায়৷ সেয়া কেনেকৈ সম্ভৱ?</p>

<p>মাত্ৰ চল্লিছ কিলোমিটাৰ দূৰ আহি এখন মহানগৰত কাছেম মিঞাই বছিৰ হৈ কাম কৰি থাকে আৰু পুলিচ, চোৰাংচোৱা কাৰো হাততে তাৰ খবৰ নাথাকে৷ অথচ এজন পৰিচয়বিহীন মানুহে বছিৰ মিঞাক অতি সহজেই বিচাৰি পায়৷</p>

<p>ন বছৰীয়া এজনী ছোৱালীক বলাৎকাৰ কৰি এটা মানুহ ঘূৰি ফুৰে অথচ পুলিচে বিচাৰিয়ে নাপায়৷ এদিন সেই ধৰ্ষণকাৰীৰ হত্যা হৈ যায় আৰু পুলিচে পৰিচয়টোও উলিয়াব নোৱাৰে?</p>

<p>ৰত্না বৰ্মনক ধৰ্ষণ কৰাৰ পাছত নৃশংসভাৱে হত্যা কৰি দুটা মানুহ নিৰ্বিঘ্নে ঘূৰি ফুৰে আৰু পুলিচে উলিয়াবই নোৱাৰে৷ আৰু সেই পাষণ্ড বিনন্দ বৰ্মনকে কোনোবাই হত্যা কৰি পেলাই থৈ যায়?</p>

<p>তিস্তা নামৰ এজনী সাত বছৰীয়া ছোৱালীক জঘন্যভাৱে ধৰ্ষণ কৰি মৃতপ্ৰায় অৱস্থাত ৰাস্তাৰ দাঁতিত পেলাই থৈ যায় আৰু পুলিচে আজিলৈকে হত্যাকাৰী কোন তাকে উলিয়াব নোৱাৰে৷ সেই দায়িত্বও তেতিয়াহ’লে ভাস্কৰেই পালন কৰিব লাগিব?</p>

<p>কিছুমান মানুহে তেতিয়ালৈকে অজ্ঞাত, অপৰিচিত হত্যাকাৰীজনক ভাস্কৰ নাম দিছিল৷ বহুত মানুহেই বিশ্বাস কৰিছিল যে দস্যু ভাস্কৰৰ পুনৰ আৱিৰ্ভাব হৈছে৷ নতুন চৰিত্ৰ, নতুন ৰূপ লৈ দস্যু ভাস্কৰ আকৌ আহিছে৷ অন্যথা চিনেমা চিনেমা যেন লগা, উত্তেজনা আৰু উৎকণ্ঠাৰে ভৰা এই তিনিটাকৈ হত্যাকাণ্ড এনেদৰে সংঘটিত হ’বলৈ নাপালেহেঁতেন৷</p>

</body>
</html>