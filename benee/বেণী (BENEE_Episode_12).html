<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_12)</title>
</head>
<body>
    <h1>বেণী (BENEE_Episode_12)</h1>
    <h2>আদিপৰ্ব</h2>

<h3>১০. (মাজৰ অংশ)</h3>

 

<p>‘এতিয়া ধাৰণা হয়, এই আটাইবোৰেই আছিল যৌনতাকেন্দ্ৰিক আত্মহত্যা৷’</p>

<p>হোৱাট? মানে?– সিহঁত আটাইৰে মুখৰ পৰা একেলগে ওলাইছিল৷</p>

<p>‘আমাৰ কলেজৰ প্ৰফেছৰ এজনৰ কথা কওঁ–’ তিতিয়ে আৰম্ভ কৰিবলৈ লওঁতেই সীমান্তই মাজতে মাত দিলে–</p>

<p>‘আগেয়ে আত্মহত্যাৰ কথাটো ক–না, তোৰ কি ধাৰণা হৈছে জানিবলৈ মন গৈছে৷’</p>

<p>‘সেই ধাৰণাৰ কথাটোকে ক’বলৈ লৈছোঁ৷’</p>

<p>‘ঠিক আছে ঠিক আছে–’ সীমান্তই বাট এৰি দিলে৷</p>

<p>‘মোৰ বিয়াৰ পাছত এদিন তেওঁ সেই কথাটো কৈছিল৷ ছাৰে কৈছিল যে মানুহৰ শৰীৰটো গোপনে ৰখা বস্তু, ঢাকি ৰখা বস্তু– বিষয়টো নহয়৷ কিন্তু আচৰিত ধৰণে মানুহে নিজৰ মানুহজনকে বা মানুহজনে নিজৰ মানুহজনীৰ পৰাই যৌনতা বিষয়ক কথাবোৰ লুকুৱাই পেলায়৷ শৰীৰটো বিনিময় কৰে, কিন্তু ভাববোৰ লুকুৱাই ৰাখে৷ মই জীৱনত ডাঙৰ ভুল কৰি থৈছোঁ, সেইকাৰণে উপযাচি লোকক পৰামৰ্শ দি ফুৰোঁ যাতে যৌৱনৰ সেই মূল্যৱান দিনকেইটা জীৱনৰ পৰা হেৰাই নাযায়৷ ছাৰে কৈছিল, বিয়াৰ পাছত যিকোনো ধৰণৰ দৈহিক বা মানসিক সমস্যা দুয়োজনে মুকলি মনেৰে পাতিব লাগে৷ বা নিজৰ পৰিবাৰ, নিজৰ মানুহজনৰ আগত ক’বলৈ অসুবিধা পালে বিশ্বাসযোগ্য আন কাৰোবাকো ক’ব পাৰি৷ কিন্তু ক’ব লাগে৷ নোকোৱাকৈ থাকিব নালাগে৷ ছাৰক মই খুব অস্বস্তিৰে সৈতে তেওঁৰ কি হৈছিল সুধিছিলোঁ–’</p>

<p>কি ক’লে তেওঁ? আটায়ে জানিবলৈ উৎসুক হৈ উঠিছিল৷</p>

<p>‘নাই, তেওঁ মোক নক’লে৷ ক’লে– সেইখিনি কথা নাজানিলেও তোমাৰ একো লোকচান নহয়৷ কৈয়ে তেওঁ হুঁপি থকা চিগাৰেটটো ভৰিৰে মোহাৰি ক্লাছ কৰিবলৈ বুলি বেগেৰে গুচি গৈছিল৷ এসপ্তাহমানৰ পাছত ছাৰক লগ পাওঁতে মই কৈছিলোঁ যে– ছাৰ, মোৰ তেনে কোনো সমস্যা নাই, তেওঁৰো নাই৷ আমি আমাক লৈ দুয়োজনেই অত্যন্ত সুখী৷ ছাৰে হাঁহিছিল আৰু শুভেচ্ছা জনাইছিল৷ মই জানো সিমানতে ক্ষান্ত হৈ যোৱা মানুহ? মই মনে মনে ছাৰৰ বিষয়ে জানিবলৈ চেষ্টা কৰি থাকিলোঁ৷ এদিন গম পালোঁ যে বিয়াৰ এমাহ পাছতে ছাৰক এৰি বাউদেউ ঘৰলৈ গুচি গৈছিল৷ লাজ আৰু অপমানত ছাৰ মানসিকভাৱে ভাগি পৰিছিল৷ ছাৰে হেনো আত্মহত্যা কৰিবলৈও চেষ্টা চলাইছিল৷ তাৰ পাছত কি হ’ল সেইটো কোৱাৰ আগতে মই ল’ব লাগিব এটা ব্ৰে’ক৷ মই এটা চিগাৰেট খাম আৰু ঘূৰি আহি বাকীখিনি ক’ম৷’</p>

<p>সিহঁতে তাক কাহিনীটো সম্পূৰ্ণ কৰি যাবলৈ কৈছিল৷ সি গুৰুত্বই নিদিলে৷ সি সুধিলে– ‘চিগাৰেট খাবি নেকি কোনোবাই?’ তাৰ বাহিৰে কোনেও চিগাৰেট নাখায়৷ সি জানে, তথাপি সদায় সোধে৷</p>

<p>ময়ূখে ক’লে– ‘মই খাম৷’</p>

<p>বাহিৰৰ চোতালত ৰৈ দুয়ো চিগাৰেট টানিছিল৷ ময়ূখে সুধিছিল– ‘তাৰ পাছত ছাৰৰ কি হ’ল?’</p>

<p>এই প্ৰশ্নটোৰ বাবেই তিতিয়ে বাট চাই আছিল আৰু চিগাৰেট খাবৰ অচিলাৰে বাহিৰলৈ ওলাই আহিছিল৷</p>

<p>অকণো আপত্তি নকৰাকৈ সি কৈছিল–</p>

<p>‘পাছত ছাৰৰ কোনোবা এজন বন্ধুৱে খবৰটো পাই এজন চাইকিয়াট্ৰিষ্টৰ ওচৰলৈ লৈ গৈছিল৷ চাইকিয়াট্ৰিষ্টৰ এনকুৱেৰী আৰম্ভ হৈছিল৷ আত্মহত্যা কৰিবলৈ চেষ্টা কৰাৰ কাৰণ হিচাপে হতাশা, আৰু হতাশাৰ কাৰণ হিচাপে তেওঁৰ যৌন অক্ষমতাৰ কথা পোহৰলৈ আহিছিল৷ তেনেই সাধাৰণ সমস্যা আছিল৷ অতি উত্তেজনাৰ কাৰণে যৌনমিলনৰ বাবে উদ্যত হোৱাৰ মুহূৰ্ততে তেওঁৰ ইজাকুলেশ্যন হৈছিল৷ বাইদেউ হতাশাত ভাগি পৰিছিল আৰু ঘৰলৈ উভতি গৈছিল৷ চিকিৎসাৰ অন্তত ছাৰ উৎসাহী হৈ উঠিছিল৷ তেওঁ পুনৰ প্ৰাণ পোৱা মানুহৰ দৰে বাইদেউৰ ওচৰলৈ গৈ উভতাই আনিছিল৷ এতিয়া তেওঁলোক অত্যন্ত সুখী৷ ল’ৰা-ছোৱালীহালো ডাঙৰ হ’ল, সিহঁতো পঢ়া-শুনাত খুব ভাল৷ ছাৰে সেই হতাশাত পাৰ কৰা এবছৰ সময়খিনিৰ কথা ভাবি, ভুলবোৰৰ কথা ভাবি এতিয়াও দুখ কৰে– কিমান যে মধুময় হৈ উঠিব পাৰিলেহেঁতেন সেই সময়খিনি৷’</p>

<p>ময়ূখে একো কোৱা নাছিল৷ সি মধুৱন্তীয়ে কি কৰিছে চাবলৈ ভিতৰলৈ গৈছিল আৰু তিতিয়ে দীঘলীয়া চিপ এটা মাৰি কাহিনীটোৰ শেষ অংশ ক’বলৈ ধৰিছিল৷ মধুৱন্তীয়ে সুধিছিল– ‘কিমান সময় লাগিব আৰু?’</p>

<p>ময়ূখৰ মূৰত কথাবোৰে পাক খাবলৈ আৰম্ভ কৰিছিল৷ সি গৈ সিহঁতক তিতিৰ দৰেই ক’ব নেকি– ‘মোৰ তেনে কোনো সমস্যা নাই, তেওঁৰো নাই৷ আমি আমাক লৈ দুয়োজনেই অত্যন্ত সুখী৷’ নাই– নকয় সি৷ যিটো নহয় সেইটো মিছাই কৈ লাভ কি? এই মুহূৰ্তত সি মনে মনে থকাটোৱে জ্ঞানী মানুহৰ কাম হ’ব বুলি ভাবি ল’লে৷</p>

<p>তিতিয়ে কৈছিল– ‘ছাৰে আত্মহত্যা কৰিব খুজিছিল, কিন্তু কৰা নাছিল৷ ছাৰে এটা বছৰ হেৰুৱাই হ’লেও জীৱনৰ অৰ্থময়তাৰ মাজলৈ উভতি আহিছিল, কাৰণ তেওঁক বাট দেখুৱাই লৈ যাবৰ কাৰণে তেওঁৰ এজন ভাল বন্ধু আছিল৷ সেই আত্মহত্যা কৰা দৰা বা কইনাবোৰৰ জীৱনৰ সৈতে ছাৰৰ সেই দুটাই পাৰ্থক্য আছিল৷ নহ’লে ছাৰৰ আত্মহত্যাৰ খবৰটোও বহু মানুহৰ কাৰণে সেই বাতৰিবোৰৰ দৰেই এটা ৰহস্য হৈ থাকি গ’লহেঁতেন৷ তেওঁলোকৰ সন্মুখতো বিকল্প পথ আছিল৷ তেওঁলোকে যিবোৰ কথাক কাকো ক’ব নোৱৰা লাজ লগা কথা বুলি ভাবিছিল সেইবোৰ সমাধান কৰাৰ হয়তো তেনেই সহজ পথ আছিল৷ সেই পথ আত্মহত্যাতকৈ বহুত সহজ আছিল৷ কিন্তু সেয়া হৈ নুঠিল৷ কাৰণ– তেওঁলোকৰ যৌনতা বিষয়ক ধ্যান-ধাৰণাবোৰ সৰুৰে পৰাই ভুল ধৰণেই গঢ় লৈছিল৷ ছাৰে কোৱাৰ দৰে, বিষয়টো আৰু সমস্যাবোৰক তেওঁলোকে শৰীৰটোৰ দৰেই লুকুৱাই ৰাখিব লগা কথা বুলি ভাবিছিল৷’</p>

<p>কথাবোৰে সিহঁতক ভাবুক কৰি তুলিছিল৷ সিহঁতে তিতিৰ মুখলৈ আগ্ৰহেৰে চাই আছিল৷ নিৰ্বাক মানুহকেইটাৰ চাৱনিত ওলমি আছিল অলেখ প্ৰশ্ন৷</p>

<p>‘ভাবিলে আচৰিত লাগে, যিটো কথা ভোকৰ দৰে সত্য, উশাহ-নিশাহৰ দৰে প্ৰয়োজনীয়– সেইটো কথাক লৈ মানুহে কেনেকৈ ইমান ধেমালি কৰিব পাৰে? যুগ যুগ ধৰি, হাজাৰ হাজাৰ বছৰ ধৰি মানুহে এই ধেমালি কৰি আহিছে৷ লাহে লাহে কিছুমান মানুহৰ মনলৈ অৱশ্যেই এটা পৰিৱৰ্তন, সচেতনতা আহিছে৷ কিন্তু তেনেকুৱা মানুহৰ সংখ্যা পৃথিৱীত কিমান? মানুহে আচলতে ভাবিবই নোৱাৰে যে যৌনতা এটা ইমান বিশাল আৰু গুৰুত্বপূৰ্ণ বিষয়৷ বহুতে যৌনতা মানে বীৰ্যস্খলনৰ প্ৰক্ৰিয়াটোকে বুজে৷ বেলেগৰ কথা বাদ, ময়ে তেনেকৈ ভাবিছিলোঁ এটা সময়ত৷ ভাবিছিলোঁ এটা গোপন স্থানত প্ৰৱেশ আৰু প্ৰস্থান কৰাৰ নামেই যৌনতা৷ যৌনতাৰ সৈতে ইমানবোৰ সমস্যা, অতবোৰ বিষয় জড়িত হৈ থাকিব পাৰে বুলি কল্পনাও কৰা নাছিলোঁ৷ আচলতে আমি মানুহবোৰে শৰীৰ আৰু মনৰ বিশালতা আৰু বৈচিত্ৰ্যক কোনোদিনে বুজিবলৈ চেষ্টাই নকৰোঁ৷ আমি ভাবোঁ, শৰীৰ আৰু মনৰ বিশাল আৰু বৈচিত্ৰ্যময় জগতখনৰ বিষয়ে জনাটো আমাৰ কাম নহয়৷ আৰু এটা সৰু কাহিনী কওঁ তহঁতক৷’ তিতি ৰৈছিল, এটা দীঘলীয়া চিপ মাৰি সিহঁতলৈ চাইছিল৷ সিহঁতে আজি কথা কোৱাৰ প্ৰয়োজন বোধ কৰা নাই৷ কুলপ্ৰদীপৰ মনটো খুচখুচাই আছিল, সি তিতিক ক’ব খুজিছিল যে ‘তই দেখোন আজি একেবাৰে নতুন কথা কৈছ’– কিন্তু পৰিস্থিতিটো ইমান গাম্ভীৰ্যপূৰ্ণ হৈ আছিল যে ইমান লঘু কথা এটা ক’বলৈ তাৰ ভাল লগা নাছিল৷</p>

<p>তিতিয়ে কাহিনীটো ক’বলৈ আৰম্ভ কৰিছিল–</p>

<p>‘আমাৰ কলেজৰে শৈলেশ মিশ্ৰ বুলি এছোচিয়েট প্ৰফেছৰ এজন৷ তেওঁ বিয়াৰ পাছত আৱিষ্কাৰ কৰিলে যে ঘৈণীয়েকে পঁইতাচোৰালৈ বিৰাট ভয় কৰে৷ ভয় মানে– ভয়ংকৰ ভয়৷ যেন সেইটো পঁইতাচোৰা নহয় প্ৰকাণ্ড বাঘ এটাহে ওলাইছে৷ য’তে থাকে চিঞৰ-বাখৰ লগাই দিয়ে৷ প্ৰথম প্ৰথম শৈলেশ মিশ্ৰই বেছ ভয়ে খাইছিল, চিঞৰ শুনি উশাহ বন্ধ হ’বৰ উপক্ৰম হৈছিল৷ কেতিয়াবা আঁঠুৱাৰ ভিতৰতো মাজনিশা পঁইতাচোৰা ওলাইছিল আৰু বগাবলৈ ঘৈণীয়েকৰ গাটোহে পাইছিলগৈ৷ মাজনিশা ন-কইনাই তেনে চিঞৰ মাৰিলে ঘৰখনত কেনে পৰিস্থিতিৰ সৃষ্টি হ’ব পাৰে ভাবি চাচোন৷ নিশা কোনোৱেই কি হৈছে বুলি উঠি অহা নাছিল, কিন্তু শৈলেশ মিশ্ৰই প্ৰতিখন বেৰত উৎকৰ্ণ মানুহবোৰৰ উশাহ-নিশাহৰ শব্দ শুনা পাইছিল৷ ৰাতিপুৱা সকলোৱে শৈলেশ মিশ্ৰক সন্দেহৰ দৃষ্টিৰে চাইছিল, যেন ৰাতি তেওঁ কিবা এটা সাংঘাতিক অঘটন ঘটাই পেলাইছে৷ মানুহবোৰে কইনাৰ খোজত চোকা দৃষ্টি ৰাখিছিল যেন সকলোৱে সেই দৃষ্টিৰে সুধিব খুজিছিল– ‘চলাফিৰা কৰিব পৰা হৈ আছাতো?’ প্ৰথমতে হাঁহি হাঁহি, লাহে লাহে সান্ত্বনা দি দি, পাছলৈ গালি পাৰি পাৰি শৈলেশ মিশ্ৰই পঁইতাচোৰা মাৰি ঘৈণীয়েকৰ প্ৰাণ ৰক্ষা কৰিছিল৷ এটা সময়ত তেওঁ বিৰক্ত হৈ পৰিছিল৷ তেওঁ ভাবিছিল– মানুহে পঁইতাচোৰালৈও ইমান ভয় কৰিব পাৰেনে? কেতিয়াবা ভীত পত্নীক তেওঁ খং কৰিছিল৷ কেতিয়াবা গালি পাৰিছিল৷ কেতিয়াবা বুজাবলৈ চেষ্টা কৰিছিল৷ কিন্তু তেওঁৰ সেই ভয় সলনি হোৱা নাছিল৷ সময় বাগৰিছিল৷ লাহে লাহে তেওঁলোকে সংসাৰ বঢ়োৱাৰ কথা ভাবিছিল৷ সেইমতে তেওঁলোকে চহৰখনৰ এজন নামী গাইনোকোলজিষ্টৰ ওচৰলৈ গৈছিল৷ তেওঁ এমাহমান নিৰীক্ষণত ৰখাৰ পাছত কেইটামান পৰীক্ষা কৰিবলৈ দিছিল৷ তাৰে ভিতৰত এটা আছিল এলাৰ্জি টেষ্ট৷ তেৱেঁই এজন বিশেষজ্ঞ চিকিৎসকৰ কথা কৈছিল৷ দুয়ো তালৈ গৈছিল৷ ইয়াৰ আগেয়ে শৈলেশ মিশ্ৰই এলাৰ্জিৰ চিকিৎসা থকাৰ কথাই জনা নাছিল৷ চিকিৎসকজনে সাধাৰণ পৰীক্ষাৰ অন্তত এলাৰ্জিৰ এটা বিশেষ পৰীক্ষা কৰিছিল৷ চিকিৎসকজনৰ মতে এলাৰ্জিৰ চৌৱন্নটা উৎস থাকে৷ এই বিশেষ পৰীক্ষাটোত ওলাইছিল যে তেওঁৰ ধূলি, শীত আৰু পঁইতাচোৰাৰ এলাৰ্জি আছে৷’ তিতি ৰ’ল, ক’লে– ‘তাৰ পাছৰ কথাখিনি জনাৰ দৰকাৰ নাই৷ মই বাহিৰৰ পৰা ফুৰি আহোঁ৷’ সকলোৱে চিনেমাৰ মধ্যান্তৰৰ সময়ত গা-মূৰ পোনাই লোৱাৰ দৰে অলপ লৰিচৰি বহিল৷ চিকেন শেষ হৈছিল৷ অলপমান গৰম চিকেন আনো বুলি ময়ূখ পাকঘৰলৈ গ’ল৷ মধুৱন্তীয়ে ইতিমধ্যে ভাতৰ কুকাৰটো চৌকাত উঠাই দি ছালাড কৰিবলৈ ধৰিছে৷ তাই চিকেন অলপ গৰম কৰি তাক দিলে আৰু বেঙেনাৰ বৰখিনি ভাজিবৰ কাৰণে অকণমান আগতীয়াকৈ জনাবলৈ ক’লে৷ সি ক’লে– ‘আৰু অলপ সময় লাগিব দিয়া৷ তুমি লাহে লাহে কৰি থাকা৷’ সিহঁতক চিকেনখিনি দি ময়ূখো বাহিৰলৈ গ’ল৷ তিতি তাৰ কাৰণেই ৰৈ আছিল৷ সি ক’লে– ‘তোৰ কাৰণে ৰৈ ৰৈ এইমাত্ৰ চিগাৰেটটো জ্বলাইছোঁ৷’ কৈয়ে সি তালৈ চিগাৰেট এটা আগবঢ়াই দিলে৷</p>

<p>দুয়ো অত্যন্ত স্বাচ্ছন্দ্যৰে চিগাৰেটত হোঁপা দিছে৷ ময়ূখে বহু দিনৰ মূৰত চিগাৰেট খাইছে৷ সি প্ৰায় এৰাৰ নিচিনাই হৈছিল৷ আজি তাক নতুন ভাব-চিন্তা কিছুমানে ভাবুক কৰি তুলিছে৷</p>

<p>‘জীৱনটো সঁচাকৈয়ে বৰ আচৰিত ন?’ নিৰৱতা ভংগ কৰি ময়ূখে ক’লে৷</p>

<p>তিতিয়ে ঠাৱৰ কৰিবলৈ চেষ্টা কৰিলে সি শুনিবলৈ আগ্ৰহী হৈ থকা কথাবোৰৰে কিবা এটা ময়ূখে ক’বলৈ মুখ মেলিছে নেকি, আৰু ভাবটো ‘লুব্ৰিকেটাইজড্‌’ কৰিবলৈ সি সুধিলে– ‘কেনেকুৱা?’</p>

<p>এটা দীঘলীয়া হোঁপা মাৰি ময়ূখে ধোঁৱাখিনিৰ ৰিং বনাবলৈ চেষ্টা কৰিছিল, ব্যৰ্থ হ’ল৷ সি শূন্যৰ পৰা দৃষ্টি ঘূৰাই আনিলে আৰু তিতিৰ ফালে চাই ক’লে– ‘এই যে তই কৈ আছিলি কথাবোৰ৷ তাকে ভাবি আছোঁ৷’ তিতিয়ে একো মতা নাই, তাৰ মুখলৈকে চাই আছে৷ এনেকুৱা লাগিছে যেন ময়ূখৰ মুখৰ পৰা ওলাব লগা পিছৰ বাক্যটোৰ কাৰণেই সি ৰৈ আছে৷ ময়ূখে আকৌ চিগাৰেটটোত এক দীঘলীয়া সুখটান দিলে আৰু তিতিৰ ঔৎসুক্যক বিৰক্তিত পৰিণত কৰি সি একো নোকোৱাকৈয়ে থিয় হৈ থাকিল৷ শেষ টানটো মাৰি তিতিয়ে চিগাৰেটটোৰ অৱশিষ্ট অংশ ভৰিৰে মোহাৰি তৎপৰতাৰে কৈ উঠিল– ব’ল৷</p>

<p>তিতি সোমাই যোৱাৰ লগে লগে কুলপ্ৰদীপে ক’লে– ‘ইণ্টাৰভেলৰ পাছত স্ক্ৰিনত বিজ্ঞাপন আৰম্ভ হোৱা যেন লাগিছে৷ তাৰমানে ইয়াৰ পাছতে চিনেমা আৰম্ভ হ’ব৷ আমাৰ মনত এতিয়া নিশ্চিতি আৰু সকাহৰ আনন্দ৷’</p>

<p>‘আনন্দ পাবলৈ একো নাই৷ সকলো চিনেমাৰে ইণ্টাৰভেল নাথাকে, চিনেমা শেষ হৈছে৷’</p>

<p>‘হেৰৌ, বয়স অলপ হৈছে ৰ৷ দ্য এ’ণ্ড বুলি লিখা নাথাকিলেও চিনেমা শেষ হ’লে শেষ হোৱা বুলি বুজি পাওঁ দে৷’ পংকজে তিতিক প্ৰৰোচিত কৰিবলৈ চালে৷</p>

<p>‘আচ্ছা– হয় নেকি? মই আকৌ দ্য এ’ণ্ড বুলি লিখা নাথাকিলে চিনেমা কেতিয়া শেষ হ’ব গমেই নাপাওঁ৷ হলত মানুহ বহি থকাৰ পৰা উঠি বাহিৰলৈ যোৱাৰ পাছতহে চিনেমা শেষ হ’ল বুলি বুজি পাওঁ৷’ তিতিয়ে ক’লে৷</p>

<p>‘মকবুল–’ সীমান্তই মকবুলক মাতিলে৷</p>

<p>সি সীমান্তলৈ চাই ক’লে– ‘আজ্ঞা কৰ৷’</p>

<p>‘ৰিকুৱেষ্ট এটা কৰ আকৌ৷ আজি মাৰ্কেটত ছেনছেক্সৰ মূল্য বৃদ্ধি পাইছে৷’ সীমান্তই ক’লে৷</p>

<p>‘এইটো আকৌ কি ছেক্স?’ মকবুলে সুধিলে৷</p>

<p>‘ছেক্স নহয় ৰে– ছেনছেক্স৷ ইমান ডাঙৰ বিজনেছ মেন এজন হৈ ছেনছেক্স মানে কি নাজাননে?’</p>

<p>‘মই কিবা নতুন ছেক্স বুলি ভাবিছিলোঁ৷’</p>

<p>‘কিয় নাজানিব৷ খালী অলপ কনফিউজন আছে৷ ছেক্সেই হওক বা ছেনছেক্সেই হওক, দুয়োটাই উঠা-নমা হৈ থাকেতো, সেইকাৰণে সি কনফিউজড্‌ হৈ গৈছে৷’ পংকজে ক’লে৷</p>

<p>‘ভাল কথা ক’বলৈ বা পাতিবলৈ নাথাকিলে মানুহে এনেকৈয়ে দুনীয়াৰ যতসব ফাল্টু কথা লৈ ব্যস্ত হৈ যায়৷’ কুলপ্ৰদীপে ক’লে৷</p>

<p>‘কাৰ কথা কৈছ?’ পংকজে সুধিলে৷</p>

<p>‘মই মোৰ কথাই কৈছোঁ দে৷’ সি ক’লে৷</p>

<p>‘সেইটোতো হয়েই৷ তোৰ সমান ফাল্টু কথা কোনে ক’ব পাৰে?’</p>

<p>‘শুন শুন শুন–’ তিতিয়ে ক’লে, ‘কাহিনী এটা শুনিবি নেকি?’</p>

<p>সীমান্ত আৰু কুলপ্ৰদীপে চিয়েৰ্ছ দিয়াৰ ভংগীত গিলাচটো ওপৰলৈ তুলি ধৰিছিল৷ সিহঁতৰ দৰে ময়ূখহঁতেও হাত ওপৰলৈ কৰি তিতিক কাহিনীটো ক’বলৈ প্ৰৰোচিত কৰিছিল৷ তিতিয়ে ক’বলৈ আৰম্ভ কৰিছিল–</p>

<p>‘ছোৱালীজনীৰ নাম দিব্যা৷ কলকাতাৰ এটা ৰক্ষণশীল বঙালী পৰিয়ালত দিব্যাৰ জন্ম৷ বিয়া হৈছিল একেলগে পঢ়া এটা ল’ৰাৰ সৈতে৷ বিয়াৰ পাছত ল’ৰাটো চাকৰি সূত্ৰে আমেৰিকাৰ চিকাগোত থাকিবলৈ লয়৷ তাই তেতিয়াও পঢ়া-শুনা সামৰা নাছিল৷ মাজে মাজে গৈ তায়ো চিকাগোত গিৰীয়েকৰ সৈতে থাকিছিল৷ গিৰীয়েকে দিব্যাক যথেষ্ট মৰম কৰিছিল৷ তায়ো সমানে ভাল পাইছিল৷ অত্যন্ত মধুৰ সম্পৰ্ক আছিল দুয়োৰে৷ বিয়াৰ দহ বছৰমানৰ পাছৰ কথা– দিব্যাহঁতে সিদ্ধান্ত ল’লে যে দুয়ো বেলেগ হ’ব৷’</p>

<p>‘মানে ডিভোৰ্চ?’ পংকজে সুধিলে৷</p>

<p>‘য়েছ–’</p>

<p>‘কিয় কিয়?’ পংকজে অস্থিৰতাৰে সুধিলে, ‘ইমান ভাল সম্পৰ্ক আছিল যদি ডিভোৰ্চ কিয়–?’</p>

<p>‘দিব্যাই এই কাহিনীটো কৈছিল আমিৰ খানক, ‘সত্যমেৱ জয়তে’ৰ কোনোবা এটা খণ্ডত৷ তাই যেতিয়া ডাঙৰ হ’বলৈ ধৰিছিল, দেখিছিল ল’ৰাবোৰে তাইলৈ খুব আগ্ৰহেৰে চাইছিল৷ দুই-এটা ল’ৰাই স্পৰ্শ কৰিব খুজিছিল৷ সেইবোৰ তাইৰ ভাল লগা নাছিল৷ পাছত উচ্চশিক্ষাৰ কাৰণে যেতিয়া দিল্লীলৈ গ’ল তাত এটা ল’ৰাৰ সৈতে বন্ধুত্ব হ’ল৷ এটা ভাল সম্পৰ্ক গঢ় লৈ উঠিল৷ চাৰি বছৰমানৰ পাছত যেতিয়া ঘৰৰ মানুহে বিয়াৰ কথা সঘনে উলিয়াবলৈ ধৰিলে তেতিয়া দিব্যাই ভাবিলে, তাই দেখোন তাৰ লগতে বিয়া হ’ব পাৰে৷ তাই কথাটো ঘৰৰ মানুহক ক’লে আৰু সেইমতে বিয়াও হৈ গ’ল৷ বিয়াৰ পাছতো দুয়োৰে মাজত অত্যন্ত মধুৰ সম্পৰ্ক বৰ্তি আছিল৷ মানুহে সিহঁতৰ কথা ক’লে কৈছিল– দুয়ো দুয়োৰে বাবেই জন্ম হৈছে৷ মেড ফ’ৰ ইচ্ছ আদাৰ৷ তাই ছমাহমান চিকাগোত কটাইছিল আৰু বাকীখিনি সময় দিল্লীত৷ যেতিয়াই তাই চিকাগোলৈ গৈছিল সিহঁতৰ পাতিবলৈ ইমানেই কথা আছিল যে সময়বোৰ কেনি পাৰ হৈ গৈছিল দুয়ো গমেই পোৱা নাছিল৷ এনেকৈয়ে বছৰবোৰ পাৰ হৈ গৈ আছিল৷ লাহে লাহে দুয়োখন ঘৰৰ মানুহেই সংসাৰ বঢ়োৱাৰ কথা ক’বলৈ ধৰিছিল৷ কিন্তু সংসাৰ বাঢ়িব কেনেকৈ? কথা পাতি পাতিতো সংসাৰ বঢ়োৱা নাযায়৷ সংসাৰ বঢ়াবৰ কাৰণে এটা ইনিচিয়েটিভৰ প্ৰয়োজন৷ কিন্তু তাই যেতিয়াই তাৰ সৈতে মিলিত হৈছিল এনে লাগিছিল যেন এই কামটো কৰি তাই কোনো ধৰণৰ সুখ পোৱা নাই৷ কোনো ধৰণে ভাল লগাৰ অনুভৱ হোৱা নাই৷ প্ৰত্যেকবাৰেই তাইৰ অনুৰূপ অভিজ্ঞতা হৈছিল৷ ভিতৰি ভিতৰি তাই হতাশ হৈ পৰিছিল আৰু এগৰাকী মনোৰোগ বিশেষজ্ঞৰ কাষ চাপিছিল৷ গোটেইখিনি কথা শুনাৰ পাছত বিশেষজ্ঞগৰাকীয়ে তাইক এটা ভাল লগা কল্পনা কৰিবলৈ কৈছিল য’ত তাইৰ ভাল পোৱা প্ৰতিটো বস্তু থাকিব৷ তাই এজনী ধুনীয়া ছোৱালী সংগীৰ কথা কৈছিল৷ ‘তাইৰ সৈতে সময় কটাবলৈ মই বেছি ভাল পাম৷’ দিব্যাই কৈছিল৷ তাই সকলো কথা গিৰীয়েকক কৈছিল আৰু সিদ্ধান্ত লৈছিল যে দুয়ো বেলেগ হ’ব৷ দুয়োৰে সুখ আৰু মংগলৰ বাবেই এইটো এটা দৰকাৰী আৰু ভাল সিদ্ধান্ত আছিল৷ দিব্যা গুচি আহিছিল৷ সি খুব হতাশ হৈছিল৷ তাই বুজাইছিল৷ কথাটো শুনি দুয়োটা পৰিয়াল আচৰিত হৈছিল৷ তাই চিকাগোৰ পৰা উভতি অহাৰ পাছত তাৰ মাক-দেউতাক তাইক লগ কৰিবলৈ আহিছিল আৰু গোটেই কথাটোৰ ৰহস্য জানিব খুজিছিল– দুয়োৰে ইমান ভাল সম্পৰ্ক, তাৰ পাছতো কিয় ডিভোৰ্চৰ সিদ্ধান্ত ল’লা? দিব্যাই কৈছিল– ‘তাৰ সৈতে মোৰ ভাই-ভনীৰ দৰে সম্পৰ্ক৷’ তেওঁলোকে বুজি পাইছিল, কৈছিল– ‘আজিৰ পৰা তুমি আমাৰ ছোৱালী হৈ থাকিবা৷’ দিব্যাৰ ঘৰখনে কথাটো মানি ল’বলৈ টান পাইছিল৷ এতিয়াও দুয়োৰে মাজত এটা ভাল বন্ধুত্বপূৰ্ণ সম্পৰ্ক আছে৷ সি পাছত বিয়া পাতিলে৷ তায়ো এগৰাকী নাৰী সংগীৰ সৈতে জীৱন আৰম্ভ কৰিলে আৰু এতিয়া অত্যন্ত সুখী৷’</p>

<p>তিতি ৰ’ল, পেগটো শেষ কৰিলে, ক’লে– ‘আজি কিন্তু মোৰ লোকচান হৈছে৷ মই চিকেন ভালকৈ খাবই নাপালোঁ৷’</p>

<p>ময়ূখে ক’লে– ‘অকণমান ৰ, মই গৰম চিকেন অলপ লৈ আহোঁ৷’</p>

<p>‘নালাগে, হ’ব দে৷ ভাতৰ লগতে দিবি অলপ বেছিকে৷’</p>

<p>‘আৰে বাবা, ভাতৰ লগত মাটন আছে৷ অকণমান ৰ৷’</p>

<p>ময়ূখ পাকঘৰলৈ গ’ল আৰু চিকেন অলপ লৈ উভতি আহিল৷ এইবাৰ তিতিৰ কাৰণে বেলেগে লৈ আহিছে৷ তাৰ আজি সঁচাকে খোৱা নহ’ল৷</p>

</body>
</html>