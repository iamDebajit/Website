<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_37)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 37</h1>
    <hr>
    <h2>উদ্যোগপৰ্ব</h2>

<h3>১২</h3>

 

<p>উঁয়ে বাহ লোৱা মাটিত হীৰাখচিত সোণৰ খুঁটাৰে ঘৰ বনালেও সি এদিন খহি পৰিবই৷ খুঁটাতকৈ ভেটিটো বেছি দৰকাৰী কথা৷ এই কথাটোকে কিছুমান মানুহে বুজি নাপায়, উপলব্ধি কৰিব নোৱাৰে৷</p>

<p>কেইটামান দিন পাৰ হোৱাৰ পাছতে লোপাই উপলব্ধি কৰিবলৈ ধৰিলে যে অনুৰাগ তাইৰ দৰে নহয়৷ তাই মাক-বাপেকৰ দৰে হ’ব খোজা নাছিল৷ মাক-বাপেকে কৰা কিছুমান কাম তাই নিজে কৰিব খোজা নাছিল৷ কিন্তু অনুৰাগ তেনেকুৱা নহয়৷ মাক-বাপেকে কৰা যিবোৰ কামক সি ভুল বুলি কৈছিল সেই কামবোৰকে সি নিজেও কৰিছিল৷ সি তাইৰ কাপোৰহীন গাটো চাবলৈ আগ্ৰহ কৰিছিল৷ তাইৰ লাজ লাগিছিল আৰু সমানে উপলব্ধি কৰিছিল যে এইটো বেয়া কথা৷ কিন্তু অনুৰাগ আছিল নাছোৰবান্দা৷ সি অভিমান কৰিছিল, খং কৰিছিল আৰু তাৰ পাছতো মানি নোলোৱা লোপাৰ পৰা সি আঁতৰি ফুৰিছিল৷ লোপাৰ বৰ দুখ লাগিছিল৷ তাই তাক সঁচাকৈয়ে ভাল পাইছিল৷ জীৱনত প্ৰথমবাৰৰ বাবে কাৰোবাক তাই ইমান ভাল পাই পেলাইছিল৷ তাৰ পাছতো অনুৰাগে তাইক এভইড কৰিবলৈ লওঁতে ৰাতি ৰাতি তাই কান্দিছিল৷ মালাৰ আগত কথাবোৰ কৈ কান্দোতে তাই কেৱল হাঁহিছিল৷ মালাই কৈছিল, ‘তই বৰ বেছি সপোন দেখিছ৷ সপোন দেখা বন্ধ কৰ, দেখিবি দুখ লগাটো একদম কমি গৈছে৷’ কিন্তু তাই মালাৰ দৰে হ’ব নোৱাৰে৷ মালাৰ দৰে ভাবিব নোৱাৰে৷ তাইৰ জীৱনটো মালাৰ দৰে নহয়৷ তাইৰ মাক-বাপেকো মালাৰ মাক-বাপেকৰ দৰে নহয়৷ মালাই মাক-বাপেকৰ পৰা মৰম পায়৷ যি লাগে তাকে পায়৷ য’লৈ যাব খোজে তালৈকে যাব পাৰে৷ কিন্তু তাইৰ মাক-বাপেক তেনেকুৱা নহয়৷ দুয়োটা মানুহেই ৰাক্ষসৰ দৰে৷ তাইৰ বৰ ভয় লাগে৷ কেতিয়াবা তাইৰ মাক-বাপেক দুয়োটাকে ভেম্পায়াৰৰ দৰে লাগে৷ থাকে থাকে থাকে– হঠাৎ কেতিয়াবা তাইৰ কোমল ডিঙিটোত কোনোবা এটাই দীঘল, তীক্ষ্ণ দাঁত দুটা বহুৱাই দিয়ে৷ সৰু কথা এটা সুধিবলৈকো লোপাৰ ভয় লাগে৷ সৰুৰে পৰা তাইৰ বুকুত ওপজা কিমান প্ৰশ্ন যে বুকুৰ মাজতে হেৰাই গৈছে তাৰ কোনো লেখ নাই৷ লোপাই জনা হোৱাৰে পৰা এইটোকে শুনি শুনি ডাঙৰ হৈছে যে তাইৰ বাপেক এইটো নহয়৷ এই কথাটো বাপেকেহে কয়৷ বাপেকে তেনেকৈ ক’লে মাকে কেৱল কান্দে৷ মাকে কেতিয়াবা কয়, তাইৰ জন্মটোৱেই তেওঁৰ জীৱনৰ আটাইতকৈ ডাঙৰ ভুল৷</p>

<p>কেতিয়াবা অকণমান কথাতে দেউতাকে খং কৰে৷</p>

<p>কেতিয়াবা তাই স্কুলত কিবা ভুল কৰি আহে৷ কেতিয়াবা তাই পৰীক্ষাত কোনোবাটো বিষয়ত কম নম্বৰ পায়৷ সেইদিনা দেউতাকে ৰাক্ষসৰ ৰূপ লয়৷ খঙত একো নাই হৈ মানুহজনে কেতিয়াবা সেই সৰু ছোৱালীজনীকে স্কেলডালেৰে উৰাই-ঘূৰাই কোবায়৷ সেইখিনি সময়তো তেওঁ কৈ থাকে– তই মোৰ ছোৱালী নহয়৷ মোৰ ছোৱালী হোৱা হ’লে তই এনেকুৱা নহ’লিহেঁতেন৷</p>

<p>কেতিয়াবা মাকেও একেই ৰূপ লয়৷ মাকেও দেউতাকৰ দৰেই কয়– তই মোৰ ছোৱালী নহয়৷ মোৰ ছোৱালী হোৱা হ’লে তই এনেকুৱা নকৰিলিহেঁতেন৷</p>

<p>সেইটো বয়সত লোপাই বুজি নাপায় তাই আচলতে কাৰ ছোৱালী?</p>

<p>তাই স্কুলৰ বহীত অলীকৰ মাক-দেউতাকৰ নাম লিখে৷ অলীক তাইতকৈ এবছৰ ডাঙৰ৷ অন্য এখন স্কুলত পঢ়ে৷ সিহঁতে একেলগে খেলা-ধূলা কৰে৷ অলীকৰ মাক-দেউতাকে তাইক অলীকৰ সমানে মৰম কৰে৷ অলীকৰ মাকে প্ৰায়ে কিবা খাবলৈ দিয়ে৷ মাকে মেগী নুডলছ আৰু পাজ্‌তা কণীৰ সৈতে ভাজি দিয়ে৷ তাই বৰ ভাল পায়৷ তাই ভাল পায় কাৰণেই তেওঁ পেষ্ট্ৰি আৰু আইচক্ৰীম বনায়৷ কেতিয়াবা তেওঁ দুয়োটাকে বহাই লৈ সাধু শুনায়৷ অলীকহঁতৰ ঘৰত থকা সময়খিনি তাইৰ বৰ ভাল লাগে৷ অলীকৰ মাক-দেউতাককহে তাইৰ মাক-দেউতাক যেন লাগে৷ সেইকাৰণে স্কুলৰ বহীত তাই তেওঁলোকৰ নাম লিখে৷</p>

<p>কমনৰূমত, প্ৰিঞ্চিপালৰ ৰূমত আলোচনা চলে৷ ভুলতে লিখি পেলাইছিল নেকি এই সৰু ছোৱালীজনীয়ে?</p>

<p>প্ৰিঞ্চিপালে ক্লাছ টীচাৰক অৱজাৰভেশ্যনত ৰাখিবলৈ কয়৷</p>

<p>লোপাৰ দেউতাক এজন বিখ্যাত ডাক্তৰ, মাক ডাঙৰ বিষয়া৷ তেওঁলোকৰ এটা ডাঙৰ লবী আছে৷ ষ্টুডেণ্টে এনেকুৱা ভুল কৰিলে তেওঁলোকৰ স্কুলৰ ৰেপুটেশ্যন বেয়া হৈ যাব৷</p>

<p>দ্বিতীয়বাৰলৈ লোপাই মাক-দেউতাকৰ নাম ভুলকৈ লিখিছিল৷ প্ৰিঞ্চিপালে মাক-দেউতাকক মতাই আনিছিল৷ দুয়ো আচৰিত হৈছিল যে তাই অলীকৰ মাক-দেউতাকৰ নামহে লিখিছিল৷ দ্বিতীয়বাৰৰ কাৰণে একেটা কাম কৰা বুলি জানি দেউতাক খঙত ফাটি পৰিছিল৷ মাক নিৰ্বাক হৈ গৈছিল৷</p>

<p>লোপাৰ শাস্তি হৈছিল৷</p>

<p>দেউতাকে তাইক মূৰটোত ধৰি জোকাৰি দিছিল, কিয় লিখিছিল তাই অলীকৰ মাক-দেউতাকৰ নাম? তাই ভয়তে একো মাতিব পৰা নাছিল৷</p>

<p>মাকে ফুচুলাই ফুচুলাই উলিয়াবলৈ চেষ্টা কৰিছিল, কিন্তু তাই ভয়ত বোবা হৈ গৈছিল৷ তাইৰ কুমলীয়া বুকুখন কিহবাই খুন্দা মাৰি ধৰিছিল৷</p>

<p>ফেঁকুৰি ফেঁকুৰি কান্দি থকা লোপাৰ এটা সময়ত ভাগৰত টোপনি আহিছিল৷</p>

<p>পাছদিনা পুৱা তাইৰ চূড়ান্ত শাস্তি ঘোষিত হৈছিল৷</p>

<p>অলীকহঁতৰ ঘৰলৈ যোৱাটো, তাক মতাটো নিষিদ্ধ ঘোষণা কৰা হৈছিল৷</p>

<p>তাই তেনেই অকলশৰীয়া হৈ পৰিছিল৷</p>

<p>ডাঙৰ হৈ অহাৰ পাছত লোপাৰ এনেকুৱা লাগিবলৈ ধৰিলে যে এই মানুহ দুটা তাইৰ আচল মাক-বাপেক নহয়৷ সিহঁতৰ লগত পঢ়া ৰাগিনীক এতিয়াৰ মাক-দেউতাকে ‘এডপ্ট’ কৰি লৈছে৷ তাইৰ আচল মাক-বাপেক বেলেগ৷ তাই তেনেকৈয়ে জানিছিল যে কিছুমান ল’ৰা-ছোৱালীক ‘এডপ্ট’ কৰি লোৱা হয়৷ তাইকো তেনেকৈ ‘এডপ্ট’ কৰি লৈছিল নেকি মাক-বাপেকে? কথাটো লোপাই মাহীয়েকক সুধিছিল৷ আইতাককো সুধিছিল৷</p>

<p>‘এইবোৰ তোমাক কোনে শিকাইছে?’ মাহীয়েকে তাইক সুধিছিল৷</p>

<p>লোপাৰ কথা শুনাৰ পাছত মাহীয়েক-আইতাক দুয়োয়েই তাইক বুজাইছিল যে মাক-বাপেকে কাজিয়া কৰিলে খঙতে এনেকৈ কয়, আচলতে তাই ‘এডপ্ট’ কৰা ছোৱালী নহয়৷ তাইৰ আৰু বেছি দুখ লাগে৷ ‘এডপ্ট’ কৰা ছোৱালী হ’লেও মাক-দেউতাকে ৰাগিনীক ইমান মৰম কৰে, অথচ এই মানুহ দুটাৰ পৰা তাই কোনোদিনে মৰম নাপায়৷ মাহীয়েকে তাইক পুৰণি এলবামবোৰ উলিয়াই মাকৰ ফটো কিছুমান দেখুৱায়৷ তাইৰ মনত বাহ লোৱা ভ্ৰান্তি আঁতৰাই মাহীয়েকে আশ্বস্ত কৰাৰ চেষ্টা চলায়৷ লোপাই দেখে, সৰুতে মাকো দেখিবলৈ তাইৰ দৰেই আছিল৷ এইটো বয়সতে তাইৰ মনত সৃষ্টি হোৱা এই ব্যৱধান দেখি মাহীয়েক আৰু আইতাক উদ্বিগ্ন হয়৷ আইতাকে মাকক কয়, কিন্তু সেইবোৰলৈ জীয়েকৰ কাণসাৰেই নাথাকে৷</p>

<p>বুকুত গধুৰ শিল এটা আৰু একুৰা জুই লৈ লোপাৰ বয়স বাঢ়ি থাকে৷</p>

<p>দীৰ্ঘ সময়ৰ মূৰত, অলীকৰ পাছত অনুৰাগক লগ পায় তাই৷ অনুৰাগক অলীকৰ দৰে লাগি যায়৷ সেইকাৰণে অনুৰাগে তাইৰ উদং গাটো চাবলৈ বিচাৰোঁতে বেয়া পায়ো অস্বীকাৰ কৰিব নোৱাৰে৷ এদিন দৰ্শিতৰ ঘৰত সিহঁত আটাইকেইটা লগ হয়৷ সেইদিনা তাই অনুৰাগৰ ওচৰত দৃঢ় হৈ থাকিব নোৱাৰে৷</p>

<p>লোপাৰ উদং গাটোত অনুৰাগে এটা অচিনাকি অথচ ভাল লগা শিহৰণ সিঁচি দিয়ে৷ তাই নিৰ্বাক হৈ যায়৷ বাৰে বাৰে অনুৰাগৰ চুলিখিনিত ধৰি তাই বুকুৰ মাজলৈ টানে, তাক বুকুৰ ভিতৰলৈ সুমুৱাই ল’বলৈ মন যায়৷</p>

<p>ৰাতি বিছনাত পৰি পৰি লোপাই অনুৰাগৰ কথাকে ভাবি আছিল৷ তাই ভবাৰ দৰে অনুৰাগ অলীক নহয়৷ অলীকক যেতিয়া তাই লগ পাইছিল, সি তাইৰ দৰেই সৰু আছিল৷ অনুৰাগ সৰু ল’ৰা নহয়৷ সি ডাঙৰ মানুহৰ দৰে৷</p>

<p>লাহে লাহে অনুৰাগক তাইৰ বেয়া লাগিবলৈ লৈছিল৷</p>

<p>সি লগ পালেই তাইক দৰ্শিতৰ ঘৰলৈ লগ ধৰিছিল৷ কথাটো তাই ভাল পোৱা নাছিল৷</p>

<p>এদিন সি তাইক ঘৰলৈ লগ ধৰিছিল৷ সেইদিনা মাকৰ জন্মদিন আছিল৷ মালা আৰু দৰ্শিতো গৈছিল৷ একো আয়োজন নাছিল৷ মাকে সিহঁতক বহুত মৰম কৰিছিল৷ মাকে সিহঁতক পিজ্জা আৰু কোকৰ সৈতে কে এফ চি চিকেন খুৱাইছিল৷ খাই-বৈ ওপৰৰ পৰা নামি অহাৰ পাছত সিহঁত অনুৰাগৰ ৰূমত সোমাইছিল৷ দৰ্শিতে দিয়াৰ দৰে দৰ্শিতকো এটা কোঠাৰ সুবিধা দি অনুৰাগে নিজৰ কোঠাত খিলি লগাইছিল৷ লোপাই আপত্তি কৰিছিল– ‘সেইবোৰ নহ’ব কিন্তু দেই৷’ অনুৰাগে হাঁহিছিল আৰু ঠেলা মাৰি তাইক বিছনাখনত বহুৱাই দিছিল৷</p>

<p>‘মই মোৰ মা-দেউতাৰ দৰেও হ’ব নিবিচাৰোঁ আৰু তোমাৰ মা-দেউতাৰ দৰেও হ’ব নিবিচাৰোঁ৷’ দৃঢ়তাৰে কৈছিল লোপাই৷ অনুৰাগে তাইক চৰ মাৰি দিছিল– ‘মোৰ মা-দেউতাক ধৰি কথা নক’বা৷’</p>

<p>‘হোৱাট?’ লোপা আচৰিত হৈছিল৷ তাইৰ দুচকুৰে ধাৰাষাৰ পানী বৈছিল৷</p>

<p>সি তাইক ঠেলা মাৰি বিছনাখনত শুৱাই দিছিল আৰু তাইৰ টপটো খুলি পেলাইছিল৷</p>

<p>‘তুমি মোক ৰে’প কৰিছা৷ ইউ আৰ এ ৰেপিষ্ট৷’ লোপাই কান্দিছিল৷ সি তাইৰ মুখখন মচি দিছিল আৰু ওঁঠত চুমা এটা খাই কৈ উঠিছিল– ‘আই লাভ ইউ’৷</p>

<p>সেইদিনাৰ পাছত আৰু তাই কোনোদিনে অনুৰাগৰ লগত ক’লৈকো যোৱা নাছিল৷ সি লগ ধৰিলে তাই আহি থকা মেট্ৰিক পৰীক্ষাটোৰ কথা কৈছিল৷</p>

<p>‘মেট্ৰিকটো অকল তুমিয়ে দিবা?’ অনুৰাগে ঠাট্টা কৰিছিল৷</p>

<p>‘কিন্তু ভাল ৰিজাল্ট কৰিব নোৱাৰিলে মোৰ মা-দেউতাই মোক গাঁত খান্দি পুতি থ’ব৷’ লোপাই যুক্তি দেখুৱাইছিল৷</p>

<p>লোপাৰ দৰেই মালাও দৰ্শিতৰ পৰা আঁতৰি গৈছিল৷ দৰ্শিতে নতুনকৈ অভিপ্সা নামৰ ক্লাছ নাইনৰ ছোৱালী এজনীক তাৰ গাৰ্ল ফ্ৰেইণ্ড কৰিছিল৷ তাইৰ লগৰ মাম্পীক অনুৰাগৰ সৈতে লগ লগাব খুজিছিল কিন্তু ছোৱালীজনী আছিল বৰ অহংকাৰী৷ অনুৰাগক তাই প্ৰায়ে টিটকাৰী মাৰি কথা কৈছিল আৰু এদিন কৈছিল, ‘তুমি এজন আউটক্লাছ্‌ড মানুহৰ ল’ৰা৷ আই হে’ট দিছ ক্লাছ৷’ অনুৰাগ ভিতৰি আহত হৈছিল, অপমান বোধ কৰিছিল, কিন্তু তাইক দেখুওৱা নাছিল৷ ‘এনেকুৱা ছোৱালীক বশ কৰিব পৰাটোত এটা সাংঘাতিক আনন্দ আছে৷’ সিও দৰ্শিতৰ দৰেই ভাবিছিল৷ তাৰ মনত এটা অঘাইতং পোকে কিটকিটকৈ কামুৰিবলৈ ধৰিছিল৷ তাক কৰা অপমানৰ প্ৰতিশোধ ল’ব খুজিছিল৷ সেইমতেই এদিন দৰ্শিতৰ ঘৰত পূৰ্ব পৰিকল্পনা মতেই অতীত পুনৰাবৃত্তি কৰি দুৱাৰৰ খিলি লগাইছিল৷ মাম্পীয়ে আপত্তি কৰিছিল৷ তাক দুৱাৰ বন্ধ নকৰিবলৈ অনুৰোধ কৰিছিল৷ তাইৰ অনুৰোধলৈ কেৰেপ নকৰি দুৱাৰ বন্ধ কৰিছিল আৰু তাইক ডিঙিটোত ধৰি তাৰ বুকুৰ মাজলৈ টানি আনিব খুজিছিল৷ কিন্তু কিবা এটা অনুমান কৰাৰ বহু আগেয়েই মাম্পীয়ে তাৰ আঁঠুত এটা প্ৰচণ্ড কিক্‌ মাৰিছিল আৰু অনুৰাগ ঠাইতে বহি পৰিছিল৷ তাই তাক হাতখনত ধৰি উঠাই দিছিল আৰু ইয়াৰ পাছত কোনোদিনে এনেকুৱা চেষ্টা নকৰিবলৈ সকীয়াই দিছিল৷</p>

<p>‘মানুহে ৰিকুৱেষ্ট কৰিলে শুনিব লাগে৷’ মাম্পীয়ে তাক বুজাইছিল৷</p>

<p>পাছত অনুৰাগৰ পৰা কথাটো শুনি দৰ্শিত হাঁহিত ফাটি পৰিছিল– ‘আৰে য়ে তো জংলী বিল্লি নিক্‌লা৷’</p>

<p>অনুৰাগৰ লোপালৈ মনত পৰে৷ স্কুলত লগ পাওঁতে ওচৰ চাপিব খোজে৷ লোপাই এখন অদৃশ্য দেৱাল খাৰা কৰি দিয়ে আৰু সেইখন পাৰ হৈ অনুৰাগ তাইৰ ওচৰলৈ আহিব নোৱাৰে৷ সি ভিতৰি ভিতৰি আহত হয়৷ অপমানত দগ্ধ হয়৷ ছোৱালীবোৰক ভাল নলগা হয়৷ প্ৰতিজনী ছোৱালীকে ঘমণ্ডী যেন লাগে৷ কিহক লৈ সিহঁতৰ ইমান অহংকাৰ অনুৰাগে বুজি নাপায়৷ ভাবি ভাবি পাৰ নাপায় কি যাদুৰ বলত দেউতাকৰ পিছে পিছে সৰু সৰু ছোৱালীবোৰ ঘূৰি ফুৰে৷ এদিন ৰাতি পৱনক সি সোধে কি যাদু আছে দেউতাকৰ৷ পৱনে তাক অলপ ডাঙৰ হৈ ল’বলৈ কয়৷ সি আগৰ দৰেই সোধে– ‘আৰু কিমান ডাঙৰ?’</p>

<p>দোৰোল খোৱা জিভাৰে পৱনে কয়– ‘এইটো তোমাৰ পঢ়াৰ বয়স বাবা৷ মেট্ৰিকলৈ আৰু কিমান দিন আছেনো? আগেয়ে পঢ়ি-শুনি লোৱাচোন৷ তোমাৰ চিন্তাতে মাৰ টোপনি নহা হৈছে৷’</p>

<p>‘মোৰ চিন্তাত নে তোৰ চিন্তাত?’ তাৰ এই কথাত পৱনে একো নামাতে৷ ইমান কম বয়সতে অতবোৰ …লন দেখি তালৈ পৱনৰ পুতৌ হয়৷ তাৰ বয়সত পৱনে বিড়ি এটাও হুঁপি পোৱা নাছিল৷ অথচ তাৰ সন্মুখতে এই সৰু ল’ৰাটোৱে চাৰি পেগ হুইস্কি হেলাৰঙে গিলি পেলাইছে৷ তাৰ বয়সত পৱনে গাভৰু ছোৱালীৰ গালখনো চুই পোৱা নাছিল৷ অথচ অনুৰাগে মদৰ নিচাত তাক লোপাৰ সৈতে কৰা বেয়া কামবোৰৰ বৰ্ণনা দিছে৷ লোপাই তাৰ লগ এৰাৰ পৰা দৰ্শিতৰ ঘৰত দুৰ্গাৰ সৈতে কৰা বেয়া কামৰ বৰ্ণনা দিছে৷ আৰু আজি সুধিছে বাপেকে কি যাদু কৰি সৰু সৰু, নতুন নতুন ছোৱালীবোৰক বেয়া কাম কৰে৷</p>

<p>ইয়াৰ কিছুদিন পাছতে পৱনক আচৰিত কৰি অনুৰাগে সুধিছিল– ‘ড্ৰাগছ খাই পাইছ?’</p>

<p>পৱন বাকৰুদ্ধ হৈ গৈছিল৷ সি তাৰ মুখলৈ একেথৰে চাই ৰৈছিল, যেন অনুৰাগৰ মুখত অন্য এটা নাক গজিছিল৷</p>

<p>অনুৰাগে হাঁহিছিল, ‘কি হ’ল, কি চাইছ ইমানকে?’</p>

<p>পৱনৰ সম্বিৎ ঘূৰি আহিছিল আৰু কৈছিল– ‘নাই পোৱা৷ তুমি পাইছা?’</p>

<p>‘ট্ৰাই কৰি চাবা?’</p>

<p>পৱনে হাত যোৰ কৰিছিল– ‘নালাগে, নকৰোঁ৷’</p>

<p>‘নতুন নতুন বস্তু ট্ৰাই কৰি চাব লাগে৷’</p>

<p>‘মই নকৰোঁ দিয়া৷ আৰু পাৰিলে তুমিও কৰিব নালাগে৷’</p>

<p>‘জীৱনটোত আৰু কি আছে পৱন? জীয়াই থকা দিনকেইটা এনজয় কৰিব লাগে৷’</p>

<p>সেইদিনা ৰাতি পৱনে নিৱেদিতাক সকলো কথা কৈ দিছিল৷ ল’ৰাক বুজাবলৈ কৈছিল৷ পৱন নামি যোৱাৰ পাছত নিৱেদিতাই কথাবোৰ ভাবি ভাবি কান্দি পেলাইছিল৷ ক’ত ভুল হৈ গ’ল? তাই উত্তৰ বিচাৰিছিল৷</p>

<p>বিচাৰি বিচাৰিও তাই একো উত্তৰ নাপায়৷ দুদিনৰ পাছত তাই মাক-দেউতাকৰ ওচৰলৈ যায়৷ কথাবোৰ কয়৷ কিন্তু সকলো কথা জানো মাক-দেউতাকহঁতক ক’ব পাৰি? তাইৰ জীৱনৰ বেছিভাগ কথাইতো ক’ব নোৱৰা, লুকুৱাই ৰাখিব লগা৷</p>

<p>লুকুৱাই ৰখা কথাবোৰ লুকুৱাই ৰখা বেমাৰৰ দৰে নহয়৷ দেহাটোৰ ভিতৰত লুকুৱাই ৰখা বেমাৰ অন্য কিবা লক্ষণ হৈ পোহৰলৈ আহে৷ পৰীক্ষা কৰিলে ওলাই পৰে৷ লুকুৱাই ৰখা কথাবোৰৰো প্ৰতিক্ৰিয়া থাকে, সেই প্ৰতিক্ৰিয়াৰো কিছুমান লক্ষণ থাকে৷ কিন্তু সেই লক্ষণ বেছিভাগ মানুহেই বুজি নাপায়৷ বেছিভাগ মানুহৰে জীৱন দুৰ্বিসহ হৈ পৰাৰ সেইটোৱেই হয়তো কাৰণ৷ এই অৱস্থাটোকে মানুহে দুৰ্ভাগ্য বুলি বুজি লয়৷ নিৱেদিতাৰো সেয়ে হৈছিল৷ কথাবোৰ শুনি মাক-দেউতাক বাক্‌ৰুদ্ধ হৈ গৈছিল৷ একো উপায় পোৱা নাছিল৷ দেউতাক-মাক দুয়ো দুদিন থকাকৈ যোৱাৰ কথা কৈছিল৷ ভিতৰি ভিতৰি নিৱেদিতাৰ ভয় লাগিছিল, জানোচা অনুৰাগে তাইক কৰাৰ দৰেই মাক-দেউতাককো দুৰ্ব্যৱহাৰ কৰে৷ কি কৰিব তেতিয়া তাই? দুই চৰ মাৰি দিব পাৰিবনে তাক? নাজানে তাই৷ তাই নাজানে৷</p>

</body>
</html>