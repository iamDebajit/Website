<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_14)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 14</h2>
    <hr>
    <h2>সভাপৰ্ব</h2>

<h3>১</h3>

 

<p>গেৰেজৰ পৰা স্কুটীখন উলিয়াবলৈ লওঁতেই অনুপ চৌধুৰীয়ে দেখিলে ছোৱালী এজনী গে’ট খুলি সোমাই আহিছে৷ তেওঁ বজাৰলৈ বুলি ওলাইছিল৷ স্কুটীখন থিয় কৰি থৈ তেওঁ গাড়ীখন ভালকৈ ঢাকিলে আৰু গ্ৰিলখন বন্ধ কৰি থ’লে৷ ছোৱালীজনী তেওঁৰ চিনাকি নহয়৷ এইকেইদিন এনেকুৱা অনেক অচিনাকি মুখৰ সৈতে তেওঁৰ মুখামুখি হৈছে৷</p>

<p>‘নমস্কাৰ, মই মধুৱন্তী৷’</p>

<p>অনুপ চৌধুৰীয়েও প্ৰতিনমস্কাৰ জনালে৷ ক’লে– ‘আহক৷’ মানুহজনে মধুৱন্তীক আগবঢ়াই লৈ গ’ল আৰু বাৰাণ্ডা সংলগ্ন আলহী বহা কোঠাটোতে বহিবলৈ দিলে৷</p>

<p>‘মই কালি আপোনাক টিভিত দেখিছিলোঁ৷’ মধুৱন্তীয়ে ক’লে৷</p>

<p>মানুহজনে মধুৱন্তীলৈ ভালকৈ এবাৰ চালে৷ ক’লে– ‘খুব সম্ভৱ, মই আপোনাক আগতে লগ পোৱা নাই৷’</p>

<p>‘হয়৷ নাই পোৱা৷’</p>

<p>মানুহজন খিৰিকীৰে বাহিৰলৈ চাই বহি আছে৷ একো কোৱা নাই৷ তেওঁৰ ফালে চাই থাকি মধুৱন্তীৰ মুখৰ কথা ক’ৰবাত হেৰাই থাকিল৷ কি ক’ব অথবা এনেকুৱা সময়ত কি কোৱা উচিত তাই ধাৰণা কৰিব নোৱাৰিলে৷</p>

<p>‘মই আপোনালোকক মাত এষাৰ দিবলৈকে আহিছিলোঁ৷’ মধুৱন্তীয়ে ক’লে৷ মানুহজনে একো নক’লে, তেওঁৰ দৃষ্টি এতিয়াও খিৰিকীখনৰ পৰা দূৰলৈ৷ মধুৱন্তীৰ উপস্থিতিটো তেওঁ বেয়া পাইছে যদিও তাই নাজানে৷ কিছুমান মানুহে দুখৰ সময়ত আনৰ উপস্থিতি ভাল নাপায়, তাই নিজেও নাপায়৷ মানুহজন চাগৈ তেনেকুৱা৷</p>

<p>‘আমি কেইবাদিনো ধৰি ইয়াত নাছিলোঁ৷ কালিহে আটাইখিনি বাতৰি মই একেলগে পঢ়িলোঁ৷’ অলপ ৰৈ মধুৱন্তীয়ে আকৌ ক’লে– ‘মই আপোনালোকক কি বুলিনো সান্ত্বনা দিম?’ তাই ডিঙিটোত সামান্য বিষ অনুভৱ কৰিলে৷ ক’ব নোৱৰাকৈয়ে তাই ডিঙিৰ সেই বিষৰ মাজেৰে সৰকি অহা এটা বাক্য কৈ পেলালে– ‘হয়তো তিস্তাক সান্ত্বনা দিবলৈ মোৰ বহুত কথা আছিল৷’ আৰু কথাটো কওঁতে তাইৰ মাতটো থোকাথুকি হ’ল৷ মানুহজনে তাইলৈ ঘূৰি চালে, দেখিলে ছোৱালীজনীয়ে দুয়ো হাত ঢাকি কান্দি উঠিছে৷</p>

<p>‘নাকান্দিবা মাজনী, কান্দিব নাপায়৷ মোলৈ চোৱাচোন–’ তেওঁ ক’ব খুজিছিল যে– ক’তা, মইতো কন্দা নাই৷ মোৰতো প্ৰাণতকৈও বেছি মৰমৰ আছিল তাই৷ তায়েই সকলো আছিল আমাৰ দুয়োৰে কাৰণে৷ ময়ে যদি কন্দা নাই তোমালোকে কিয় কান্দিছা?</p>

<p>কিন্তু তেওঁ ক’ব নোৱাৰিলে৷ কণ্ঠটো শোকে স্তব্ধ কৰি পেলোৱাৰ আগেয়ে তেওঁ ৰৈ গ’ল৷ তেওঁ কান্দিলে ভিতৰৰ কোঠাত অৰ্ধচেতন হৈ শুই থকা মানুহজনীক কোনে সান্ত্বনা দিব?</p>

<p>কিছুমান পৰিস্থিতিত কোনোবাই নকন্দাকৈ থাকিব পৰাটোৱে কাৰোবাৰ কাৰণে ডাঙৰ সান্ত্বনা৷ কথাটো তেওঁ মধুৱন্তীক ক’ব খুজিও নক’লে৷</p>

<p>‘মোলৈ চোৱাচোন–’ তেওঁ অন্য এটা কথা ক’ব খুজিলে৷ মধুৱন্তীয়ে মূৰ তুলি তেওঁলৈ চালে, তেওঁৰ চকু দুটা তেতিয়াতকৈ ৰঙা৷ তাইৰো৷ তাইৰ ৰঙা চকু দুটা পানীৰে জলমলাই আছে৷ তেওঁৰ কিবা এটা মৰম লাগি গ’ল ছোৱালীজনীলৈ৷</p>

<p>‘এওঁৰ সৈতে মোৰ বিয়া ঠিক হোৱাৰ পাছৰে পৰা, যেতিয়াই কথা পাতোঁ তেতিয়াই আমাৰ দুয়োৰে কথা শেষ হয়গৈ কাজিয়াৰে৷ কাজিয়াৰ বিষয় এটাই– মই ছোৱালী এজনী আমাৰ সংসাৰলৈ অহাটো বিচাৰিছিলোঁ৷ এওঁ বিচাৰিছিল ল’ৰা৷ সদায় একেখিনিয়েই কথা, একেই যুক্তি৷ দুয়ো নিজৰ নিজৰ ঠাইত অবিচল আছিলোঁ৷ এওঁ যেতিয়া প্ৰেগ্‌নেণ্ট হ’ল, মই ক’লোঁ– ‘তুমি মোক এজনী ছোৱালী আনি দিবা দেই সোণ৷’ এওঁৰ খং উঠে৷ তেওঁ সদায় গোসাঁইঘৰত শালগ্ৰামটো স্নান কৰোৱায় আৰু শলিতাগছ জ্বলাই দি এটা ল’ৰা হ’বলৈ প্ৰাৰ্থনা জনায়৷ মই কওঁ– ‘চাবা, তুমি যিমান যি নকৰা, ঈশ্বৰে মোৰ কথাহে শুনিব৷’</p>

<p>আনকি তাই জন্ম হ’বৰ দিনা, পুৱাবেলা যেতিয়া আমি হাস্পতাল গ’লোঁ, এওঁক অপাৰেশ্যন থিয়েটাৰলৈ নিয়াৰ সময়ত চুমা এটা খাই ক’লোঁ– ‘চাবা, আমাৰ ছোৱালীয়ে হ’ব৷’ আৰু সঁচাকৈয়ে এটা সময়ত আহি নাৰ্ছগৰাকীয়ে মোক ক’লেহি যে ছোৱালী এজনীয়ে হৈছে৷ মই কিমান যে সুখী হৈছিলোঁ ক’ব নোৱাৰিম৷ তাইৰ মুখখন চাবলৈ অধীৰ হৈ পৰিছিলোঁ৷ সমানে এওঁলৈ বেয়াও লাগিছিল৷ অপাৰেশ্যন থিয়েটাৰৰ পৰা অনাৰ পাছত যেতিয়া এওঁক চাবলৈ সোমাই গৈছিলোঁ, দেখিছিলোঁ মোলৈ চাই তেওঁ হাঁহিছে৷ মই তেওঁক চুমা এটা খালোঁ আৰু গালে-মুখে হাত ফুৰাই দি সুধিলোঁ– ‘গাটো বেছিকে বেয়া লাগিছে নেকি তৰু?’ তেওঁ মোৰ প্ৰশ্নটোৰ উত্তৰ নিদি ওলোটাই মোকহে সুধিলে– ‘ছোৱালীক দেখিলা?’ মই সুধিলোঁ– ‘তোমাৰ বেয়া লাগিছে চাগেই ন?’ তেওঁ হাঁহিলে, ক’লে– ‘তুমি সুখী হৈছা, সেয়ে মোৰ সুখ৷’ নাই, তেওঁৰ দুখ নাছিল৷ মাত্ৰ অকণমান সময়ৰ আগতে অপাৰেশ্যন থিয়েটাৰৰ পৰা ওলাই অহা তৰুলতাই শৰীৰৰ সকলো যন্ত্ৰণাক নিজৰ মাজতে সামৰি থৈ কৈ উঠিছিল– ‘এটা ফুটফুটীয়া ৰঙা ফ্ৰক পিন্ধাই দিম, মূৰত ফুল থকা এডাল ৰঙা ৰিবন মাৰি দিম, ভৰিত ৰঙা ৰঙৰ জোতা পিন্ধাই দিম– হ’বনে?’ মই একো নক’লোঁ, কেৱল হাঁহিলোঁ৷ তেওঁ এইটো কিয় ক’লে জানা?’</p>

<p>চৌধুৰীয়ে আগ্ৰহেৰে মধুৱন্তীক সুধিলে৷ তাই মানুহজনলৈ চালে৷ তেওঁৰ মুখখনত এচমকা পোহৰ ঢৌ খেলি আছে৷</p>

<p>স্মৃতি হ’লেও ভাল লগা কিছুমান মুহূৰ্ত মানুহৰ মনলৈ ৰূপ পৰিৱৰ্তন নোহোৱাকৈয়ে আহে৷ কেতিয়াবা সংঘটনৰ মুহূৰ্ততকৈও ভাল লগা হৈ মনলৈ আহে৷ এনেকুৱা অৱস্থাত যি মানসিক পৰিস্থিতিতে নাথাকক লাগিলে মানুহ আনন্দিত হয়৷ মানুহৰ কাৰণে সেই মুহূৰ্তটোত সেই স্মৃতিটোৱেই সঁচা৷ ইমান সময়ে এটা গধুৰ মাতত কথা কৈ থকা মানুহজনে জীয়েকৰ সদ্য অতীতৰ সকলো পাহৰি অতীতৰ সেই দিনবোৰত সোমাই পৰিছে য’ত ভাল লগাবোৰ একথূপ হৈ আছে৷ মানুহজনৰ এই আনন্দ এজন মোহত বন্দী পিতৃৰ সাধাৰণ প্ৰতিক্ৰিয়া৷ কথাটোত মধুৱন্তীয়ে স্বস্তি অনুভৱ কৰিব লাগিছিল যদিও বাস্তৱত তাৰ একেবাৰে ওলোটাটো হ’ল৷ তাইৰ বুকুখন আৰু বেছি গধুৰ অনুভৱ হ’ল৷ তাইৰ এনেকুৱা লাগিল যেন মানুহৰ হাঁহি-কান্দোন, মোহ-মায়া, মৰমৰ বান্ধোন– সকলো ক্ষণস্থায়ী৷ থকালৈকে সঁচা, তাৰ পাছৰখিনি কেৱল মিছা৷ এই যে মানুহজনে হাঁহিছে, স্মৃতিভাৰ শেষ হ’লেই অলপ পাছতে সেয়া কান্দোনত পৰিণত হ’ব৷ তিস্তা চৌধুৰীৰ দেউতাকৰ হাঁহিখিনিৰ স্থায়িত্ব কিমান তাই অনুমান কৰিব পাৰিছে আৰু সেই কথাটোৱে তাইক বেছি শোকাভিভূত কৰি পেলাইছে৷ অথচ তাই মুখ ফালি কান্দি পেলাব পৰা নাই৷</p>

<p>‘মই তৰুক কৈছিলোঁ যে চাবাচোন, য’ত সৰু ছোৱালী এজনীয়ে খেলি থাকে সেই স্থানলৈ স্বৰ্গখন নিজে নিজে নামি আহে৷ সৃষ্টিৰ আটাইতকৈ মোহনীয়া যিবোৰ জীৱ– চৰাই, পখিলা, ফুল– সকলো নামি আহে এজনী ছোৱালী য’ত থাকে৷ মই কৈছিলোঁ, তাই যেতিয়া খেলিব পৰা হ’ব তেতিয়া তাইক এটা ফুটফুটীয়া ৰঙা ফ্ৰক পিন্ধাই দিম, মূৰত ফুল থকা এডাল ৰঙা ৰিবন মাৰি দিম, ভৰিত ৰঙা ৰঙৰ জোতা পিন্ধাই দিম– এজনী সাইলাখ পখিলাৰ দৰে নালাগিবনে তাইক?’</p>

<p>মানুহজনে প্ৰশ্নটো তাইক কৰিছে নেকি– কিন্তু তাই তেওঁৰ ফালে চাব নোৱাৰিলে৷ তাইৰ চকু দুটা পানীয়ে একো নেদেখা কৰি পেলাইছে৷ মুখখন ঘূৰালেই পানীবোৰ চকুৰ পৰা সৰি পৰিব৷ তাই একেথিৰে বহি থাকিল৷ মানুহজনো মনে মনে আছে, একো কোৱা নাই৷ তাই বাৰে বাৰে চাব খুজিলে কিন্তু নোৱাৰিলে৷</p>

<p>‘সেই কথাটোকে কৈ এওঁ মোক জোকাইছিল৷ কিন্তু–’ মানুহজন ৰৈ গ’ল৷ তেওঁ আৰু কিবা এটা ক’ব খুজিছিল৷ নক’লে, ৰৈ গ’ল৷ হয়তো মানুহজনৰ কাৰণে দূৰ অতীত আৰু সদ্য অতীতৰ মাজত বেছি দূৰত্ব নাইকিয়া হৈ গৈছিল৷</p>

<p>‘কিয় ইমান মৰম লাগিছিল? কিয় ইমান মোহ হৈছিল মোৰ?’ চৌধুৰীয়ে নিৰৱতা ভংগ কৰি হঠাৎ প্ৰশ্ন কৰিছিল৷ মানুহজনৰ মাতটো কান্দোনৰ দৰে শুনা গৈছিল৷ মধুৱন্তীয়ে চাইছিল, তেওঁ তাইলৈ নোচোৱাকৈয়ে, তেতিয়াও খিৰিকীখনৰ ফালে চাই থাকিয়েই প্ৰশ্নটো সুধিছিল৷ মানুহজনৰ গালেৰে এধাৰি লোতক বৈ আহিছিল, হয়তোবা তেওঁ গম নোপোৱাকৈয়ে৷</p>

<p>‘সকলো মাক-বাপেকৰে সন্তানৰ প্ৰতি ইমান মোহ উপজেনে, যিমান মোৰ উপজিছিল?’ তেওঁ সুধিছিল৷ হয়তো নিজক, হয়তোবা মধুৱন্তীক৷ ‘হয়তো নহয়৷ হয়তো মোৰ আটাইতকৈ বেছি মোহ হৈছিল৷ হয়তো পৃথিৱীৰ ভিতৰতে বেছি৷ কাৰণ তৰুলতাৰো ইমান মোহ নাছিল যিমান মোৰ আছিল৷ মই ধৰি লৈছিলোঁ যে ল’ৰা এটা হোৱা হ’লে হয়তো তৰুলতাৰো মোৰ সমানেই মোহ উপজিলেহেঁতেন৷’ তেওঁ অলপ ৰৈছিল৷ হয়তো অতীতৰ কোনো এটা স্থান এৰি আন এটা স্থানলৈ গতি কৰিছে তেওঁ৷ ‘তেনেই অকণমানি এজনী আছিল৷ নাৰ্ছগৰাকীয়ে গুলপীয়া কাপোৰ এখন মেৰিয়াই বেবী ৰূমৰ পৰা যেতিয়া উলিয়াই মোৰ হাতত তুলি দিবলৈ লৈছিল মই এটা সৰু ল’ৰাৰ দৰেই আপত্তি কৰি উঠিছিলোঁ– ‘না না না, মোক নিদিব৷ মোৰ ভয় লাগে৷’ নাৰ্ছগৰাকীয়ে হাঁহিছিল আৰু তেওঁ আহি নিজে মাকৰ কাষত শুৱাই দিছিলহি৷ তৰুৰ লগত থকা নাৰ্ছগৰাকীৰ সৈতে মিলি দুয়ো গাখীৰ খুৱাবলৈ চেষ্টা কৰিছিল৷ ইজন-সিজনকৈ পৰিয়ালৰ মানুহবোৰ খবৰ ল’বলৈ আহিছিল৷ গুলপীয়া কাপোৰখনৰ ৰঙৰ সৈতে তাইৰ ৰংটো মিলি গৈ এটা গুলপীয়া পুতলাৰ দৰে দেখা গৈছিল৷ বেছিভাগ সময় শুয়ে থাকিছিল৷ খবৰ ল’বলৈ অহা মানুহবোৰ নাইকিয়া হ’লেই মই ওচৰত বহি পুতলাজনীলৈকে চাই থাকিছিলোঁ৷ সাৰে থকা সময়ত কাৰণে-অকাৰণে কান্দি উঠিছিল৷ তাই কান্দিলে মোৰো বুকুখনে কান্দি উঠিছিল৷ অথচ মই জানিছিলোঁ যে কন্দাটো তাইৰ স্বাস্থ্যৰ কাৰণে অত্যন্ত ভাল, তথাপি মোৰ কাৰণে সেয়া অসহনীয় আছিল৷ এনেকুৱা লাগিছিল যেন তাই কান্দিবলৈ কষ্ট পাইছে৷ নাৰ্ছগৰাকীয়ে দিনটোত কেইবাবাৰো আহি তাইক বেবী ৰূমলৈ লৈ গৈছিল৷ ভেকচিন দিছিল, ইনজেকশ্যন দিছিল, টেষ্টৰ কাৰণে ব্লাড লৈছিল আৰু মোৰ বুকুখনে হাহাকাৰ কৰি উঠিছিল৷ মই বেবী ৰূমৰ বাহিৰত বিনা কাৰণত থিয় দি ৰৈছিলোঁ৷ বেবী ৰূমৰ পৰা ভাঁহি অহা কান্দোনবোৰৰ কোনটো তাইৰ কান্দোন চিনিব নোৱাৰি আৰু দুখ লাগিছিল৷ বাথৰূমত সোমাই কান্দি পেলাইছিলোঁ আৰু অলপ পাছত মুখখন ধুই কেবিনলৈ উভতি আহিছিলোঁ৷ অথচ–’ মানুহজন এইবাৰ ৰৈ থাকিব নোৱাৰিলে, দুয়ো হাত ঢাকি কান্দি দিলে আৰু কান্দোনৰ শব্দ বাহিৰলৈ ওলাই যাব নোৱৰাকৈ নিজে নিজৰ মুখখনত টিপা মাৰি ধৰিলে৷</p>

<p>এক মুহূৰ্তৰ ভিতৰতে তেওঁ নিজক স্বাভাৱিক কৰি ল’লে আৰু কৈ উঠিল– ‘অথচ, তাই যেতিয়া চাৰি দিন ধৰি ঘৰত নোহোৱা হৈ থাকিল, মই একো কৰিব নোৱাৰিলোঁ৷ আনকি তাইৰ কাৰণে এবাৰ কান্দিবও নোৱাৰিলোঁ৷ ক’ত আছিল, কি বা খাইছিল, কেনেকৈ বা আছিল, কিমান যে চিঞৰিছিল চাগেই, কিমানবাৰ যে মোক মাতিছিল চাগেই– অথচ মই তাইক ৰাক্ষসবোৰৰ পৰা বচাবই নোৱাৰিলোঁ৷ মোৰ কলিজা, মোৰ জীউজনীক মই বচাবই নোৱাৰিলোঁ অ’– শেষবাৰৰ বাবে তাইৰ মই মাতটোও শুনিবলৈ নাপালোঁ– মই বাৰে বাৰে চিঞৰি আছিলোঁ, মোক এবাৰ, মাত্ৰ এবাৰ দেতামণি বুলি মাত জীউ, এবাৰ মাত৷’ তেওঁ পুনৰ মুখখন সোপা মাৰি ধৰিলে৷ সান্ত্বনা দিবলৈ মধুৱন্তীৰ দেহ-মনত তিলমানো শক্তি নাছিল৷ মানুহজনৰ কথাই তাইক নিশকতীয়া কৰি পেলাইছে৷ মানুহজনে তাইক দূৰ অতীতৰ এটা সময়লৈ টানি নিছে য’ত হাতেম আলিৰ বাঁহৰ চাংখনৰ কেৰমেৰ শব্দ আৰু শূন্যতাৰ কিলবিল সৰীসৃপৰ বাহিৰে একো নাছিল৷ হাতেম আলিয়ে তাৰ গাৰ পৰা মুকলি কৰি দিয়াৰ পাছত ঠিক এনেকুৱাই লাগিছিল– বলহীন, শক্তিহীন, ঘিণ ঘিণ, বমি বমি৷ অথচ কাকো ক’বলৈ সাহস নাছিল৷ বাকীবোৰ মানুহলৈ হাতেম আলিতকৈ বেছি ভয় লাগিছিল৷</p>

<p>তেওঁ সযতনে কান্দোনটো সামৰি থ’লে আৰু এক স্বাভাৱিক কণ্ঠেৰে কৈ উঠিল– ‘এতিয়াও এনে লাগে যেন তাই শুই গৈছে আৰু আমি তাই টোপনিৰ পৰা সাৰ পোৱালৈ বাট চাই আছোঁ৷’</p>

<p>অনুপ চৌধুৰীয়ে সামৰি ৰখা কান্দোনটো মধুৱন্তীৰ বুকু ফাটি ওলাই আহিব খুজিছিল৷ তাই অলপ লৰচৰ হৈ বহি ল’লে৷</p>

<p>অনুপ চৌধুৰীৰ স্মৃতিপটত চিনেমা এখন চলি আছে আৰু ফ্লেশ্ববেকত তেওঁ অতীত জীৱনৰ কিছু নিৰ্বাচিত অংশৰ মুখামুখি হৈছে৷ ‘আৰু আমি তাই টোপনিৰ পৰা সাৰ পোৱালৈ বাট চাই আছোঁ’ বুলি কোৱাৰ পাছত তেওঁৰ চকুৰ আগেদি অন্য কিছু দৃশ্য পাৰ হৈ গৈছে যিখিনি আছিল ‘মিউট’ অৱস্থাত– শব্দহীন৷ সেই শোকৰ মাজতো অনুপ চৌধুৰীৰ মুখমণ্ডলত কিছু পোহৰ বিয়পি পৰিছে৷ এই ‘লাইট’ৰ লগে লগে লক্ষ্য কৰা গৈছে ‘ছাউণ্ড’ৰ উপস্থিতিও৷ সাৰ পোৱালৈ বাট চাই থকা দেউতাকৰ স্মৃতিপটলৈ ভাঁহি আহিছে কেঁচুৱা অৱস্থাত শুই থকা কণমানি তিস্তা চৌধুৰীৰ মুখখন৷ তাই সাৰ পাই যাব বুলি তেওঁ চোৰতকৈ সাৱধানী খোজেৰে ওচৰলৈ গৈছিল আৰু বহুপৰলৈ চাই আছিল৷ তৰুলতাই তেওঁক জোকাইছিল– ‘বেলেগৰ লাগক নালাগক, তোমাৰেই মুখ লাগিব এতিয়া৷’ তেওঁৰ ক’বলৈ একো নাছিল, কেৱল হাঁহিছিল৷ কোনে বুজি পাব এই আকুলতা? তৰুলতাই? তেওঁ নাজানে৷ অনুপ চৌধুৰীয়ে এবাৰ মনত পেলাবলৈ চালে, যেন অভ্যাসত পৰিণত হোৱা এই আগ্ৰহ আৰু আকুলতাৰ পৰা তেওঁৰ মনোযোগ বিচ্ছিন্ন হৈ গৈছিল– কিমান দিনলৈ তেনেকৈ চাইছিল তাইক? সেইদিনালৈকে? নিৰ্জু ছোৱালীজনীক শুই থকা সময়ত কি যে শান্ত দেখাইছিল, যেন তাই কোনোদিনে ডাঙৰেই হোৱা নাছিল, জন্ম হোৱাৰ চাৰি দিনৰ পাছত ঘৰলৈ অহাৰ দিনা যিমান ডাঙৰ আছিল ঠিক যেন সিমানখিনিয়েই ডাঙৰ হৈছিল৷ কি যে মৰমলগা আছিল হাত-ভৰিবোৰ৷ অকণি অকণি হাত দুখনৰ অকণি অকণি আঙুলিবোৰ৷ সেই আঙুলিকেইটাই খামুচি ধৰক বুলিয়েই কিমান দিন যে কণমানি হাতখনৰ তলুৱাত তেওঁৰ তৰ্জনী আঙুলিটো ধৰি ৰাখিছিল৷ আৰু যিদিনা তাই ধৰিবলৈ চেষ্টা কৰিছিল সেইদিনা যে তেওঁৰ কিমান ভাল লাগিছিল– চাগেই তেওঁক দেতা বুলি মাতিবলৈ যত্ন কৰাৰ দিনাও সিমান ভাল লগা নাছিল৷ হয়তো সমানেই ভাল লাগিছিল৷ নাই, তুলনা কৰা নাযায়৷ প্ৰতিটো মুহূৰ্তই তেওঁৰ কাৰণে বিশেষ আছিল৷ হয়তো তৰুলতাৰ কাৰণেও৷ হয়তো সেইটোও তুলনা কৰা নাযায়– তাইৰ প্ৰতি কাৰ বেছি ভালপোৱা আছিল৷</p>

<p>‘তাইৰ জন্মৰ এমাহৰ পাছত যেতিয়া হাস্পতালত ভেকচিন দিবলৈ লৈ গ’লোঁ, ডাক্তৰে যেতিয়া তৰুলতাৰ কোলাৰ পৰা লৈ বেডখনত শোৱাই দিলে, তাই খুব কান্দিছিল৷ মোৰ বৰ বেয়া লাগিছিল৷ তৰুলতাৰো চকু চলচলীয়া হৈছিল৷ পাছদিনালৈকে মনটো বেয়া লাগি আছিল৷ ৰাতিলৈ জ্বৰ উঠিছিল, আমি দুয়ো শোৱা নাছিলোঁ সেইদিনা৷ পাছদিনা যেতিয়া জ্বৰ কমিছিল, জ্বৰৰ সমানে সমানে আমাৰ বেয়া লগাটোও কমিছিল৷ তৰুলতাক কোনোবা বান্ধৱীয়ে কৈছিল যে কিছুমান ভেকচিনৰ পেইনলেছ এটাও থাকে, সেইটো দিলে বিষ নহয়৷ দাম অলপ বেছি, কিন্তু বেবীয়ে কষ্ট নাপায়৷ আমি পাছৰ মাহৰ পৰা ডাক্তৰক পেইনলেছ ভেকচিনৰ নাম লিখিবলৈ অনুৰোধ কৰিছিলোঁ৷ কিছুমান ভেকচিনৰ পেইনলেছ নাথাকে, সেইদিনা মনটো বৰ বেয়া লাগি থাকে৷ তাই অকণমান ডাঙৰ হোৱাৰ পৰা আৰু বেয়া লগা হ’ল৷ ডাক্তৰে যেতিয়া হাইটটো বা ৱেইটটো জুখিবলৈ জোৰকৈ বেডখনত শুৱাই দিছিল, লৰচৰ কৰিব নোৱৰাকৈ নাৰ্ছগৰাকীয়ে হাত দুখনত ধৰি আছিল, তাই কান্দি কান্দি ইমান অসহায়ভাৱে আমাৰ মুখলৈ– এবাৰ মাকৰ মুখলৈ, এবাৰ মোৰ মুখলৈ চাইছিল– মোৰ কাৰণে সেয়া অসহনীয় আছিল৷ সেই চাৱনিয়ে মোক কন্দুৱাই দিছিল৷ ভিতৰি ভিতৰি মই মানুহটো যেন অসহায় হৈ পৰিছিলোঁ, এনেকুৱা লাগিছিল যেন তাই ক’ব পৰা হ’লে ‘মোক বচোৱা, মোক বচোৱা’ বুলিয়েই চিঞৰি কান্দিলেহেঁতেন৷’ অনুপ চৌধুৰী ৰ’ল আৰু এটা দীঘল হুমুনিয়াহ কাঢ়িলে৷ তেওঁৰ স্মৃতিপটত চলি থকা চিনেমাখন আকৌ ‘মিউট’ হৈ গ’ল৷ মধুৱন্তীয়ে ‘মিউট’ অনুপ চৌধুৰীৰ মাজত চলি থকা দেখিলে অলপ আগৰ শোকাহত মানুহজনৰ ভিতৰত চলি থকা অস্থিৰতাৰ কিছুমান শান্ত, শোকাৰ্ত প্ৰতিক্ৰিয়া৷</p>

<p>‘আৰু যেতিয়া সঁচাকৈয়ে তাইক পিশাচবোৰে কুমলীয়া শৰীৰটো নেফানেফ কৰি থাকিল, তাইৰ কান্দোন, তাইৰ চিঞৰ– মই একোৱেই নুশুনিলোঁ৷ মই মোৰ পুতলাজনীক বচাবই নোৱাৰিলোঁ–’ অনুপ চৌধুৰীয়ে এইবাৰো মুখখন ঢাকি ধৰিলে, কিন্তু শব্দবোৰ ভিতৰতে ধৰি ৰাখিব নোৱাৰিলে৷ মধুৱন্তীয়ে অসহায়ভাৱে বাহিৰলৈ এবাৰ চালে, কি কৰিব ঠিক একো ধৰিব নোৱাৰিলে, হঠাৎ বহাৰ পৰা থিয় হ’ল আৰু মানুহজনৰ কান্ধত হাতখন থৈ কৈ উঠিল– ‘নাকান্দিবচোন৷ নাপায় কান্দিব৷’ এনেকুৱা সময়ত আৰুনো কি কথা কোৱা যায় তাই নাজানে৷ এজন মতা মানুহে ইমান অসহায়ভাৱে কন্দা আজি তাই প্ৰথম দেখিছে৷</p>

<p>‘আমি কি বাপেক-মাক হ’লোঁ নিজৰ ছোৱালীজনীকো জীয়াই ৰাখিব নোৱাৰিলোঁ৷’ তেওঁ পুনৰ ফেঁকুৰি উঠিল৷ ‘আচলতে আমি জীয়াই থকাৰে কোনো নৈতিক অধিকাৰ নাই৷’</p>

<p>‘কিয় তেনেকৈ কৈছে খুড়া? কিয় নৈতিক অধিকাৰ নাথাকিব? আপোনাৰ দোষ কি? আমাৰ কি দোষ? যিয়ে দোষ কৰিছে সিহঁততো আনন্দমনেই ঘূৰি ফুৰিছে৷ সিহঁতে জানো ভাবিছে সিহঁতৰ এইখন পৃথিৱীত জীয়াই থকাৰ নৈতিক অধিকাৰ আছে নে নাই?’ হঠাৎ মধুৱন্তীৰ মুখলৈ ইমানবোৰ শব্দ ক’ৰ পৰা আহিল তাই গমেই নাপালে৷</p>

<p>কাৰো মুখত মাত নাই বহুত সময়৷ নিজৰ নিজৰ ভাবনাত নিজৰ ধৰণেই ব্যস্ত দুয়ো৷ চাহ দুকাপ লৈ ছোৱালী এজনী সোমাই আহিল৷ অনুপ চৌধুৰীয়ে চিনাকি কৰি দিলে– ‘তাতিয়ানা৷ মোৰ বাইদেউৰ ছোৱালী৷’ মধুৱন্তীয়ে প্ৰতিনমস্কাৰটো দিয়াৰ সমানে সমানে নিজৰ পৰিচয়টোও দিলে৷</p>

<p>তাতিয়ানা ভিতৰলৈ যোৱাৰ পাছত চৌধুৰীয়ে ক’লে– ‘তাই জে এন ইউত পি জি কৰি আছে৷ বৰ সাহসী ছোৱালী৷ প্ৰচণ্ড মানসিক শক্তি, মনোবল থকা ছোৱালী৷ তাই নথকা হ’লে আজি কিজানি তুমি আমাকো নাপালাহেঁতেন৷’</p>

<p>‘তেনেকৈ ক’ব নাপায়৷’ মধুৱন্তীয়ে বুজনি দিয়াৰ চেষ্টা কৰিলে৷ ‘সকলো হেৰুৱায়ো মানুহ জীয়াই থাকে৷ মই জীয়াই আছোঁ, মোৰ দৰে হাজাৰ হাজাৰ মানুহ জীয়াই আছে৷’</p>

<p>চাহকাপ যেন দুয়োৰে বাবেই বৰ প্ৰয়োজন আছিল৷ নিজৰ ভাবনাত ডুবি থাকিয়েই দুয়ো চাহ খাইছিল৷ তেনেতে দুজন মানুহ সোমাই আহিল৷ মধুৱন্তীয়ে বিদায় ল’ব খুজিছিল, চৌধুৰীয়ে মানা কৰিলে৷ ক’লে– ‘বহা, অলপ পাছত যাবা৷ তুতিৰ লগতো কথা পাতা৷’ কৈয়ে চৌধুৰীয়ে তাতিয়ানাক মাতিলে আৰু মধুৱন্তীক ভিতৰলৈ লৈ যাবলৈ ক’লে– ‘যোৱা, কথা পাতা দুয়োজনীয়ে৷’</p>

<p>ভিতৰলৈ নিয়েই তাতিয়ানাই মধুৱন্তীক শুই থকা মামীয়েকক দেখুৱালে৷ টোপনি আহিছে তেওঁৰ৷ এজনী সৰু ছোৱালীৰ দৰেই বিছনাখনত কুচিমুচি শুই আছে তৰুলতা চৌধুৰী৷ মানুহজনীৰ দেহাটো তেনেই শুকাই গৈছে৷ খোৱা-বোৱা একো নাই– নকৰে৷ কাৰো লগত কথা-বতৰাও নাই৷ পুৱা-গধূলি ডাক্তৰ আহে৷ ঔষধৰ বলতহে বাচি আছে মানুহজনী৷ সন্ধিয়া সন্ধিয়া এগৰাকী মানসিক ৰোগৰ বিশেষজ্ঞ চিকিৎসক আহে৷ তেওঁ বিভিন্ন ধৰণে বুজায়, থেৰাপী আৰু ঔষধ দিয়ে৷ এইবোৰৰ ফলত তৰুলতা চৌধুৰীৰ অৱস্থা আগতকৈ অলপমান ভাললৈ আহিছে৷ আগৰ দৰে তেওঁ কন্দা-কটা কৰি নাথাকে৷ মধুৱন্তীয়ে গোটেই ঘৰটো এবাৰ চালে৷ সাধাৰণ এখন ঘৰ৷ প্ৰতিটো কোঠা পৰিপাটীকৈ সজোৱা৷ এই পৰিপাট্যৰ মাজত অনুপ চৌধুৰী আৰু তৰুলতা চৌধুৰীৰ সপোনবোৰ সজোৱা আছিল৷ এতিয়াও সজোৱা আছে, কিন্তু তাত প্ৰাণ নাই৷ তিস্তা চৌধুৰীৰ লগে লগে সপোনবোৰেও প্ৰাণ হেৰুৱাইছে৷ এতিয়া মৃত সপোনবোৰ সজোৱা আছে ঘৰটোৰ চাৰিওফালে৷</p>

<p>তাতিয়ানাই মধুৱন্তীক তুমি বুলি সম্বোধন কৰিছে৷ মধুৱন্তীয়েও পৰিয়ালৰ ঘনিষ্ঠ আটাইবোৰকে তুমি বুলিয়ে সম্বোধন কৰে৷ এই সম্বোধনত এটা আত্মীয়তা থাকে৷ তাতিয়ানাৰ কথা-বতৰাৰ মাজত মধুৱন্তীয়ে সেই আত্মীয়তা বিচাৰি পাই সুখী হৈছে৷</p>

<p>‘তুমি ইয়ালৈ আগতে আহিছা জানো?’ তাতিয়ানাই সোধে৷</p>

<p>‘নাই৷ আজিহে আহিছোঁ৷’</p>

<p>‘মামাই তোমাৰ সৈতে ইমান সময় কথা পাতিছে– মই আচৰিত হৈছোঁ৷ মই পুৰণি চিনাকি কোনোবা বুলি ভাবিছিলোঁ৷’</p>

<p>‘হয় নেকি? মামাই কমকৈ কথা কয় চাগৈ ন?’</p>

<p>‘অঁ– বেছিকৈ কথা কৈ নাথাকে৷’</p>

<p>‘খুব ছেনছিটিভ ন?’</p>

<p>‘অত্যন্ত–’ তাতিয়ানাই কথাটোত অলপ জোৰ দিলে৷</p>

<p>‘মোৰ এতিয়াহে বেয়া লাগিছে৷’ মধুৱন্তীয়ে দোষী দোষী ভাবত ক’লে৷</p>

<p>‘কিয় কিয়?’</p>

<p>‘তেৱোঁ খুব আন্তৰিকতাৰে কথাখিনি কৈ থাকিল, ময়ো শুনি বহি থাকিলোঁ– মানুহজনক মই কষ্ট দিয়াহে হ’ল৷ মই আচলতে এই সময়ত এষাৰ মাত দিয়াটো জৰুৰী বুলি ভাবিয়ে, মাত দিবলৈ আহিছিলোঁ৷’</p>

<p>‘তোমাকো মোৰ খুব ছেনছিটিভ যেন লাগিছে৷’</p>

<p>মধুৱন্তীয়ে হয় নহয় একো নক’লে, তাৰ পৰিৱৰ্তে সুধিলে– ‘তুমি নহয়?’</p>

<p>‘হয়তো নহয়৷’</p>

<p>‘হয়তো হয়?’</p>

<p>‘সকলো মানুহ ছেনছিটিভ হ’লে কেনেকৈ হ’ব? যুদ্ধখন কোনে যুঁজিব? ছেনছিটিভ মানুহবোৰেতো যুদ্ধ কৰিব নোৱাৰে৷ যুঁজিব নোৱাৰিলে জীয়াই থাকিবা কেনেকৈ?’</p>

<p>মধুৱন্তী মনে মনে ৰ’ল৷ তাতিয়ানাক ভাল লাগিবলৈ তাইৰ আৰু এটা শক্তিশালী যুক্তি সংযুক্ত হ’ল৷</p>

<p>‘তুমি পৰহি পুখুৰীৰ পাৰত হোৱা প্ৰোগ্ৰামটোলৈ আহিছিলা নেকি?’ তাতিয়ানাই সুধিলে৷</p>

<p>‘নাই– সেইদিনা আমি আহি পাইছিলোঁহে মাত্ৰ৷’</p>

<p>‘কাইলৈ আহাঁ৷ সন্ধিয়া৷ পুখুৰীৰ পাৰতে আটাইবোৰ মানুহ গোট খাব৷ বহুত মানুহ হ’ব এইবাৰ৷ এইবাৰ সংগঠিত ৰূপত প্ৰতিবাদ হ’ব৷ সেইদিনা হঠাৎ হৈছিল, স্বতঃস্ফূৰ্তভাৱে যিয়ে যেনেকৈ পাৰে তেনেকৈয়ে মানুহবোৰ ওলাই আহি প্ৰতিবাদ কৰিছিল৷’</p>

<p>‘মই আহিম৷’ মধুৱন্তীয়ে ক’লে৷</p>

<p>ইতিমধ্যে মানুহ দুজন গৈছে৷ অনুপ চৌধুৰী সোমাই আহি শুই থকা মানুহজনীক এবাৰ চালে আৰু সিহঁতৰ সন্মুখত বহি চেপা মাতেৰে কৈ উঠিল– ‘পুলিচ আহিছিল৷’</p>

<p>‘কি ক’লে মামা?’ তাতিয়ানাই জানিব বিচাৰিলে৷</p>

<p>‘কি ক’ব? সিহঁতো মোৰ দৰেই৷’ অনুপ চৌধুৰীয়ে ক’লে৷ মানুহজনৰ মুখত এছাটি ঘৃণাৰ ৰং বিয়পি গ’ল৷ ‘পুলিচ-প্ৰশাসন, আইন-আদালত, ৰাষ্ট্ৰ-ঈশ্বৰ সকলো মোৰ দৰেই– দুৰ্বল আৰু অসহায়৷ মোৰ যেনেকৈ নিজৰ সন্তানক সুৰক্ষা দিয়াৰ শক্তি আৰু সামৰ্থ্য নাই, এই ব্যৱস্থাটোৰো নাই৷ ৰাষ্ট্ৰ-ঈশ্বৰ কাৰোৰে কোনো নিৰীহ মানুহক ৰক্ষা কৰাৰ শক্তি নাই৷’</p>

<p>‘তেওঁলোকে কি ক’লে তোমাক?’</p>

<p>‘মই কৈ দিব লাগে দোষী কোন?’ তেওঁ ক্ষোভেৰে ক’লে৷</p>

<p>‘সেইটো আকৌ কেনেকুৱা কথা?’ তাতিয়ানা আচৰিত হ’ল৷</p>

<p>‘মই কেনেকৈ ক’ম কোন দোষী, কোন অপৰাধী? অপৰাধী বিচাৰি উলিওৱাটো, অপৰাধৰ বিচাৰ কৰি শাস্তি দিয়াটো মোৰ কাম নেকি?’</p>

<p>‘আচলতে পুলিচে এটা ৰুটিনমাফিক ভিজিট কৰিছে৷ মেডিয়া বা পাব্লিকে যাতে পুলিচক দোষ দিব নোৱাৰে তাৰে এটা সৰল বন্দৱস্ত৷’</p>

<p>‘মই কৈ দিছোঁ, নালাগে পুলিচে একো কৰিব৷ এতিয়া কাৰোবাক অপৰাধী বুলি বিচাৰি উলিয়াই মৃত্যুদণ্ড দিলেও মই জানো মোৰ ছোৱালীজনী ঘূৰাই পাম?’</p>

<p>‘তুমি সেইটো কথা ক’ব নালাগিছিল৷’ তাতিয়ানাই ক’লে৷ মধুৱন্তীয়ে তাইৰ মুখলৈ চালে, তাইক সামান্য চিন্তিত দেখা গ’ল৷ অনুপ চৌধুৰীয়ে একো মতা নাই৷ হয়তো তেৱোঁ বুজি পাইছে, পুলিচক তেওঁ তেনেকৈ ক’ব নালাগিছিল৷</p>
<a href="বেণী (BENEE_Episode_15).html">NEXT</a>
</body>
</html>