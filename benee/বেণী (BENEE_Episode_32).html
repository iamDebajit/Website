<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_32)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 32</h2>
    <hr>
    <h2>উদ্যোগপৰ্ব</h2>

<h3>৭</h3>

 

<p>কোনোদিনে অভাৱ কি বস্তু অনুভৱ কৰিব নোপোৱা এটা মধ্যবিত্ত পৰিয়ালত জন্ম হৈছিল নিৱেদিতাৰ৷ তাইৰ জন্মৰ তিনি বছৰ পাছত অমিতৰ জন্ম হৈছিল৷ সৰুৰে পৰা মাক-দেউতাকে সিহঁতক এটা সুস্থ জীৱন দিয়াৰ চেষ্টা কৰিছিল৷ লাগ বুলিলেই যিকোনো বস্তুৰে উভৈনদী কৰি পেলোৱা নাছিল৷ প্ৰয়োজনীয় সকলো বস্তুকে দেউতাকে আনি দিছিল৷ বছৰত এবাৰ হ’লেও ফুৰাবলৈ নিছিল৷ ভাল চিনেমা আহিলে সিহঁতক লৈ মাক-দেউতাকো চিনেমা চাবলৈ গৈছিল৷ তাইক শাস্ত্ৰীয় সংগীত আৰু নৃত্য, অমিতক তাৰ পছন্দ অনুযায়ী সংগীত আৰু অভিনয় শিকিবলৈ দেউতাকেই অনুপ্ৰাণিত কৰিছিল৷ মাক-দেউতাক দুয়োৰে এইবোৰত ৰাপ আছিল৷ দেউতাকে কোনো সংগীত বিদ্যালয়ত শিকাৰ সুযোগ পোৱা নাছিল৷ চাকৰি পোৱাৰ পাছত মানুহটোৱে এখন হাৰমনিয়াম কিনিছিল আৰু নিজে নিজে চেষ্টা কৰিয়েই ‘লুইতৰে পানী যাবি অ’ বৈ...’ গানটো বজাবলৈ শিকিছিল৷ সিহঁত দুটা ডাঙৰ হোৱাৰ পাছতো দেউতাকে আজৰি সময়ত হাৰমনিয়াম বজাইছিল৷ তেওঁ নিজে নাগাইছিল৷ নিৱেদিতাৰ মাক ববিতাৰো গানৰ চখ আছিল৷ সুৰ-তাল-লয়ৰ একো ধাৰণা নাছিল৷ স্কেল অথবা ৰেঞ্জৰ একো জ্ঞান নাছিল৷ কেতিয়াবা বি স্কেলত আৰম্ভ কৰা গানটো চিৰ পৰা এফ হৈ পুনৰ বিলৈ নামি আহিছিল৷ কিন্তু গিৰীয়েক ভবেন্দ্ৰৰ হাৰমনিয়ামৰ লগত গাওঁতে গাওঁতে ববিতাৰ কণ্ঠতো সংগীত সূত্ৰৰ সমল উদ্ধাৰ হৈছিল৷ কেতিয়াবা ববিতাই নতুনকৈ গাব খোজা গানটো ভবেন্দ্ৰই হাৰমনিয়ামত তুলিব পৰা নাছিল৷ ববিতাৰ খং উঠিছিল আৰু গানটো নোগোৱাকৈয়ে বিছনাত পৰি আছিলগৈ৷ ভবেন্দ্ৰই অভিমান ভাঙিছিল৷ বহু চেষ্টাৰ মূৰত ভবেন্দ্ৰৰ হাৰমনিয়ামত বাজি উঠিছিল ‘কভী কভী মেৰে দিল মে খয়াল আতা হ্যে...’৷ কেতিয়াবা কথাবোৰ ওলোটা হৈছিল৷ ভবেন্দ্ৰই হাৰমনিয়ামত তুলিছিল নতুনকৈ ৰিলিজ হোৱা ‘বালিকা বধূ’ৰ জনপ্ৰিয় সেই গান– ‘বড়ে অচ্ছে লগতে হ্যে...য়ে ধৰতী য়ে নদীয়া য়ে ৰেইনা...ঔৰ তুম’৷ ভবেন্দ্ৰই ববিতাৰ কণ্ঠত যি কোমলতা বিচাৰিছিল সেয়া নাছিল৷ ববিতাৰ কণ্ঠত গানটো দেশপ্ৰেমমূলক গানবোৰৰ দৰে লাগিছিল৷ ববিতাক শুধৰাবলৈ গৈ ভবেন্দ্ৰই নিজে গাই যিটো গান অনুশীলন কৰোৱাব বিচাৰিছিল মানুহজনী তেনেই বিভ্ৰান্ত হৈ গৈছিল৷ বহু দিনৰ পাছত হললৈ চিনেমাখন আহিছিল৷ এটা সময়ত গানটো আৰম্ভ হৈছিল আৰু ববিতাই মুখ টিপি টিপি হাঁহিছিল৷ ঘৰ গৈ পোৱাৰ পাছতে ববিতাই ভবেন্দ্ৰক গানটো গাই শুনাবলৈ অনুৰোধ কৰিছিল৷ ভবেন্দ্ৰৰ লাজ লাগিছিল আৰু ববিতাক খং কৰিছিল৷</p>

<p>এইবোৰ কথা নিৱেদিতা-অমিতক কেতিয়াবা মাকে কৈছিল আৰু কেতিয়াবা দেউতাকে৷</p>

<p>দেউতাকে ক’লে কিছুমান কথা সামান্য লুকুৱাইছিল৷ দেউতাকে সিহঁত দুটাৰ আগত লাজ কৰিছিল৷</p>

<p>এখন সুখেৰে পৰিপূৰ্ণ ঘৰ আছিল৷</p>

<p>দেউতাকে সিহঁতক সৰুৰে পৰা ধনৱান আৰু অভিজাত শব্দ দুটাৰ মাজত থকা পাৰ্থক্যৰ বিষয়ে বুজাইছিল৷ দেউতাকে সিহঁতক প্ৰায়ে কৈছিল যে জীৱনটো সুখ আৰু আনন্দৰ মাজত পাৰ কৰি দিব পৰাটোৱেই মানুহৰ বাবে আটাইতকৈ ডাঙৰ কৃতিত্ব৷</p>

<p>মাকে সিহঁতক কোনোদিনে ভোকত ৰখা নাই৷ যি খাব খুজিছে, যেনেকৈ খাব খুজিছে মানুহজনীয়ে তেনেকৈয়ে বনাই খুৱাইছে৷ কিন্তু তেওঁ সিহঁতক ভোকৰ বিষয়েও শিকাইছিল৷ ভোক কি বস্তু অনুভৱ কৰিবলৈ শিকাইছিল৷ এই দুনীয়াত কিমান মানুহ পেটত ভাত নোহোৱাকৈ জীয়াই থাকে তেওঁ দুয়োটাকে প্ৰায়ে কৈছিল৷ তেওঁ সিহঁতক সদায় এই কথাকে শিকাইছিল যে মানুহে একো নোখোৱাকৈও কেইবাদিনলৈ জীয়াই থাকিব পাৰে, কিন্তু সুখ অবিহনে জীয়াই থকাটো বৰ কষ্টকৰ৷</p>

<p>সেইখন ঘৰৰ পৰা আহি নিৱেদিতা ক’ত পৰিলহি? চাৰিওফালে ধন-ঐশ্বৰ্য, খঁক-ক্ষমতা, সকলোৰে প্ৰাচুৰ্য৷ কেৱল ভোগ আৰু ভোগ–</p>

<p>কিন্তু সুখ ক’ত?</p>

<p>তাই এইটোৱে শিকিছিল যে এই পৃথিৱীত শৰীৰ সংসৰ্গই সুখৰ চৰম উৎস৷ কিন্তু যিটো দেহত ভালপোৱা নাই, যিটো দেহত ভোক নিবাৰণৰ আকাংক্ষাৰ বাহিৰে একো নাই, তাত মুহূৰ্তৰ কাৰণে সুখ যেন লগা অনুভৱ থাকিব পাৰে কিন্তু সেয়া সুখ নহয়৷</p>

<p>সুখ অন্য কিবা৷</p>

<p>কেতিয়াবা নিৱেদিতা হতাশ হৈ যায়৷ এই হতাশাই তাইক আৰু বেছি বিদ্ৰোহী কৰি তোলে৷ অজিত মজুমদাৰৰ একো কথাই সলনি নহয়৷ ভোক, ভোগ আৰু তাইৰ প্ৰতি আচৰণ– সকলো আগৰ দৰেই চলি থাকে৷ মাজে মাজে তাই ভাবে, তাৰ দৰে মানুহে এতিয়ালৈকে একো গম নোপোৱাটো আচৰিত কথা নহয়নে?</p>

<p>অজিতক প্ৰতিশোধ ল’বলৈ গৈ তাই আঁতৰি আহিব খোজা বাটেৰেই পুনৰ আগুৱাই যায়৷ কেতিয়াবা পৱন আহে, কেতিয়াবা বিপুল৷ সন্মুখত অনন্ত সুযোগ থকাৰ পাছতো তাইৰ পৃথিৱীখন পৱন-বিপুলক কেন্দ্ৰ কৰিয়েই ঘূৰি থাকে৷ তাই বিচাৰিছিল অজিতে আহি দেখক সেই দৃশ্য৷ তাই পৱন বা বিপুল লগত থাকোঁতে সদায়েই দুৱাৰ খোলা ৰাখিছিল৷ যিদিনাই অজিতে আহি দেখিব সেইদিনাৰ পৰাই তাই সলনি হ’ব৷ কিন্তু তাইৰ আকাংক্ষিত সেই দিনটো কোনোদিনে আহি নাপায়৷ অজিতৰ পৰিৱৰ্তে এদিন তাইক আচৰিত কৰি চাৰি বছৰীয়া অনুৰাগে দুৱাৰমুখত ৰৈ সুধি পেলাইছিল–</p>

<p>‘কি কৰিছা মাম্মা?’</p>

<p>সেইটো এটা সন্ধিয়াৰ কথা আছিল৷ বিপুলে নিৱেদিতাৰ কলাফুল দুটাৰ ওপৰত আঁঠু কাঢ়ি সন্মুখৰ ফালে হাউলি লৈছিল আৰু পিছল পিঠিখনত কঁকালৰ পিনৰ পৰা ডিঙিৰ ফালে দীঘলকৈ হাত দুখন হেঁচি নিছিল৷ পুনৰ একেই ছন্দত ঘূৰাই আনিছিল৷ সেইখিনি সময়ত অনুৰাগ আছিল সৰলাৰ সৈতে ড্ৰয়িং ৰূমত৷ সিহঁতে টিভি চাইছিল আৰু লুডু খেলিছিল৷ সৰলাই তাক টিভি চাবলৈ কৈ ৱাশ্বৰূমলৈ গৈছিল৷ অনুৰাগ মাকৰ ওচৰলৈ উঠি আহিছিল৷ ড্ৰয়িং ৰূমত তাক দেখা নাপাই সৰলাও তাক বিচাৰি আহি একেলগে সেই ৰূপত বিপুল আৰু নিৱেদিতাক দেখিছিল৷ সৰলা ভয়তে বাহিৰলৈ ওলাই আহিছিল আৰু অনুৰাগে মাকক সুধিছিল– ‘কি কৰিছা মাম্মা?’</p>

<p>নিৱেদিতাই টাৱেলখন গাত মেৰিয়াই লৈছিল আৰু বিপুল তৎক্ষণাত আন্ধাৰৰ সুযোগ লৈ ওলাই গৈছিল৷</p>

<p>তাই অনুৰাগক বুকুৰ মাজলৈ টানি লৈছিল, মৰম কৰিছিল আৰু গায়ে-মূৰে পিহি থাকি বুজাই দিছিল– ‘মাম্মাৰ পিঠিৰ বিষ যে, সেইকাৰণে আংকলে মেডিচিন লগাই দিছে৷’</p>

<p>নিৱেদিতাই সিহঁতৰ পাপৰ পৃথিৱীখনৰ সৈতে অনুৰাগক পৰিচিত কৰাবলৈ বিচৰা নাছিল৷ কিন্তু এই ঘটনাটো এনেকৈ ঘটি গৈছিল যে তাই একো তৰ্কিবই নোৱাৰিলে৷ তাইৰ সৈতে শোৱাৰ সময়ত, তাইৰ সৈতে ধেমালি কৰি থকাৰ মাজত, কেতিয়াবা খেলি থকাৰ মাজতে অনুৰাগে পুনৰ সুধিছিল– ‘মানুহৰ পিঠিখন কিয় বিষায় মাম্মা?’ কেতিয়াবা সুধিছিল– ‘বিপুল আংকল ডাক্তৰ নেকি মাম্মা?’</p>

<p>সি কৰা প্ৰশ্নবোৰৰ মাকে দিয়া উত্তৰ অনুৰাগে হয়তো পাহৰি গৈছিল, অথবা প্ৰসংগই আনি দিয়া কিছুমান অনুসন্ধিৎসাৰে সি পুনৰ কিছুমান অন্য প্ৰশ্ন কৰিছিল৷</p>

<p>নিৱেদিতা অধিক সচেষ্ট হৈছিল৷ সময় আৰু অভ্যাস কিছু সলনি কৰিছিল৷ অনুৰাগ টোপনি যোৱাৰ আগতে তাই কাকো বিছনালৈ অনা নাছিল৷ তাই অজিতৰ দৰেই বিছনা সলনি কৰিছিল৷ তাইৰ সুবিধা হোৱাকৈ বেডৰূমৰ কাষতে থকা গে’ষ্ট ৰূমটো বাছি লৈছিল৷ কিন্তু নিৱেদিতা সাৰিব পৰা নাছিল৷ এই ঘটনাটোৰ ঠিক ডেৰ বছৰমানৰ পাছত এদিন ৰাতি অনুৰাগ বিছনাৰ পৰা উঠি আহিছিল, দুৱাৰ খুলি মাকক মাতি কান্দিছিল আৰু কান্দি কান্দিয়েই সি কৈছিল যে তাৰ পেটটো বিষাইছে৷</p>

<p>অনুৰাগক দৰৱ আৰু পানী খাবলৈ দি দুয়ো বিছনাত উঠিছিল৷ সি তেতিয়াও কান্দি আছিল৷ তাক বুকুৰ মাজলৈ টানি লৈ নিৱেদিতাই হুকহুকাই কান্দি পেলাইছিল৷</p>

<p>এই কথাটোৱে নিৱেদিতাক যিমান হতাশ কৰিছিল তাতোকৈ বেছি প্ৰতিশোধ পৰায়ণ কৰি তুলিছিল৷ তাইৰ নিজৰ কথা ভাবি যিমান দুখ লাগিছিল, অনুৰাগৰ কথা ভাবি তাতোকৈ বেছি দুখ লাগিছিল৷ তাই যি বাটেৰে বহু দূৰ আগুৱাই গৈছিল সেই গন্তব্যৰ পৰা ঘূৰি আহিব বিচাৰিছিল৷ কিন্তু তাইক এই কথাই হতাশ কৰি তুলিছিল যে তাই গন্তব্যৰ পৰা ঘূৰি আহিব পাৰে, কিন্তু যাত্ৰাৰ অভিজ্ঞতাটো আৰু তাৰ মাজেৰে সৃষ্টি হোৱা অতীত ইতিহাস নোহোৱা কৰি পেলাব নোৱাৰে৷ প্ৰতিশোধ লোৱাৰ নামত তাই কেৱল কিছুমান অভ্যাস গঢ় দিছিল যি আকাংক্ষিত আৰু স্মৰণযোগ্য নাছিল৷</p>

<p>নিৱেদিতাই কথাবোৰ নতুনকৈ চিন্তা কৰিছিল৷</p>

<p>অজিত মজুমদাৰৰ পৃথিৱীখন ঘূৰিছিল অন্য কক্ষপথেৰে৷</p>

<p>মজুমদাৰ ব্যস্ত হৈ আছিল আহি থকা নিৰ্বাচনটোৰ গুৰুত্বপূৰ্ণ কিছুমান কাম-কাজক লৈ৷ দলৰ হাইকামাণ্ডে মজুমদাৰক টিকট দিয়াটো নিশ্চিত কৰিছিল৷ এই কথাই মজুমদাৰৰ ব্যস্ততা দুগুণে বঢ়াইছিল৷ আনহাতে দলে গঠন কৰা এখন বিশেষ তদাৰকী সমিতিত মজুমদাৰকো অন্তভুৰ্ক্ত কৰা হৈছিল৷ এই সমিতিখনে নিৰ্বাচনী পুঁজিৰ দৰে বিষয়বোৰ চোৱা-চিতা কৰিব৷ মুখ ফুটাই কোনেও একো নক’লেও অজিত মজুমদাৰে জানিছিল যে তাৰ কান্ধত এটা অত্যন্ত গধুৰ দায়িত্ব জাপি দিয়া হৈছে৷ হৈধবনি দিবলৈ কাষে-পাঁজৰে মানুহ থাকিলেও সাঙীখনৰ এটা মূৰ যে নিজৰ কান্ধত ল’ব লাগিব সেইটো কথা মজুমদাৰে ভালকৈয়ে জানিছিল৷</p>

<p>সকলো ঠিকে-ঠাকেই আগবাঢ়িছিল৷ নিউজ চেনেলবোৰত বিভিন্ন ধৰণৰ বাতৰি আৰু সমীক্ষা সম্প্ৰচাৰ হৈছিল৷ বাতৰি কাকতবোৰতো সমষ্টিবোৰৰ সুকীয়া সুকীয়া বাতৰি প্ৰকাশ হৈছিল৷ জিকাৰ সম্ভাৱনা থকা প্ৰাৰ্থীবোৰৰ তালিকাত অজিত মজুমদাৰৰ নামো আছিল৷ দলীয় কৰ্মী আৰু অনুৰাগী-শুভাকাংক্ষীসকলৰ গালৈ নতুনকৈ উৎসাহ আহিছিল৷ অজিত মজুমদাৰক জিকাবলৈ ভোক-পিয়াহ বাদ দি সকলোৱে দিন-ৰাতি একাকাৰ কৰি পেলাইছিল৷</p>

<p>ইতিমধ্যে নিৰ্বাচনী অধিসূচনা জাৰি হৈছিল৷ ভোট গ্ৰহণলৈ মাত্ৰ মাজত দুটা ৰাতি বাকী আছিল৷</p>

<p>সেইদিনা সন্ধিয়া প্ৰাইম টাইমত বাজিছিল অজিত মজুমদাৰৰ যৌন কেলেংকাৰীৰ চাঞ্চল্যকৰ বাতৰি৷ বাতৰিটোত তিনিটা স্থানৰ, তিনিজনী বেলেগ বেলেগ ছোৱালীৰ সৈতে সংগমৰ মুহূৰ্তত লোৱা ভিডিঅ’ ফুটেজ আছিল৷ ভিডিঅ’বোৰত অজিত মজুমদাৰক স্পষ্টকৈ দেখা গৈছিল৷ মজুমদাৰে কোৱা কথাৰ কিছু অডিঅ’ ক্লিপো বাতৰিটোত সংযোজন কৰা হৈছিল৷</p>

<p>বাতৰিটো চাই উন্মাদৰ দৰে চিঞৰিছিল মজুমদাৰে৷ সেয়া মৃদুভাষী, ভদ্ৰ অজিত মজুমদাৰৰ সম্পূৰ্ণ বিপৰীত ৰূপ আছিল৷</p>

<p>‘গুলীয়াই মাৰিম তহঁতক৷ ডিঙি কাটি দিম৷ যিয়েই মোক গাড্ডাৰি কৰিছ মনত ৰাখিবি, মই অজিত মজুমদাৰ৷ কাকো সুদাই নেৰোঁ৷’</p>

<p>চিঞৰি চিঞৰি মাত ভাঙি গৈছিল মজুমদাৰৰ৷</p>

<p>গোটেই চৌহদটোত কাঁহ পৰি জিন গৈছিল৷ চোতালে-ঘৰে গিজগিজাই থকা মানুহবোৰ লাহে লাহে ঘৰমুৱা হৈছিল৷ দলৰ কেইবাজনো বিষয়ববীয়া হাইকামাণ্ডৰ নিৰ্দেশ মৰ্মেই মজুমদাৰৰ ওচৰলৈ আহিছিল৷</p>

<p>লাহে লাহে ক্ষান্ত হৈছিল মজুমদাৰ৷ নিজে একো কোৱা নাছিল৷ সান্ত্বনা দিয়া মানুহবোৰৰ কথা নীৰৱে শুনি আছিল৷ মনত চলি আছিল প্ৰতিশোধৰ পৰিকল্পনা৷ কোনে কৰিছিল ভিডিঅ’বোৰ? কোন হ’ব পাৰে? মজুমদাৰে স্মৃতি আৰু অংকৰ মাজত অপৰাধী বিচৰাৰ চেষ্টা কৰিছিল৷</p>

<p>অজিত মজুমদাৰৰ কাষে-পাঁজৰে থকা মানুহবোৰে, দলৰ নেতৃত্বই, শুভাকাংক্ষী আৰু বন্ধুবোৰে এই বাতৰিটো মজুমদাৰক নিৰ্বাচনত হৰুৱাবলৈকে যে নিউজ চেনেলবোৰক যোগান ধৰা হৈছিল সেইটো বুজিছিল৷ কিন্তু ভোটাৰে এইবোৰ কথা বুজি নাপায়৷ এই বাতৰিবোৰৰ উদ্দেশ্য সম্পৰ্কে সাংবাদিকসকলো অৱগত, কিন্তু এনেকুৱা বাতৰিৰ বজাৰ দৰ আছে৷ মানুহে এনেকুৱা বাতৰি পঢ়ি বা চাই ভাল পায়৷ সাংবাদিকসকলে এই সুখৰ পৰা পঢ়ুৱৈ আৰু দৰ্শকক বঞ্চিত কৰিব নোখোজে৷</p>

<p>পাছদিনালৈকে টিভিত বাতৰিটো বাজিয়ে থাকিল৷ পেপাৰবোৰতো বাতৰিটো ডাঙৰ ডাঙৰ হৰফেৰে প্ৰকাশ পালে৷ দুই এখন কাকতে লীড নিউজ হিচাপেও ছপালে৷</p>

<p>গোটেই দিনটো, ৰাতি শুৱালৈকে মানুহবোৰে বাতৰিটোৰ কথা ৰস লগাই লগাই পাতিলে আৰু পাছদিনা ভোট দিবলৈ গ’ল৷</p>

<p>দলৰ কেইবাজনো নেতাই ব্যক্তিগতভাৱে ভাল সম্পৰ্ক থকা সাংবাদিক, সম্পাদক আৰু মালিকৰ সৈতে কথা পাতি একেটা খবৰকে পালে৷ বাতৰিটো কোনো মানুহে গৈ দিয়া নাছিল৷ নিউজ চেনেলবোৰলৈ ভিডিঅ’ৰ ডিভিডি প্ৰেৰণ কৰা হৈছিল কুৰিয়াৰ কৰি৷ সকলোৱে নিশ্চিত হৈছিল যে খুব পৰিকল্পিতভাৱে এই খেলখন খেলা হৈছিল৷</p>
<a href="বেণী (BENEE_Episode_33).html">NEXT</a>
</body>
</html>