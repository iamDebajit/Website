<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_31)</title>
    <link rel="stylesheet" href="/css/styles.css">
</head>
<body>
    <a href="/index.html">সৌমিত্ৰ যোগী</a>
    <h1>Episode 31</h1>
    <hr>
    <h2>উদ্যোগপৰ্ব</h2>

<h3>৬</h3>

 

<p>অজিতৰ শোৱা কোঠাৰ পৰা ওলাই অহাৰ পাছত একো কথাই ভাবিবলৈ মন নগ’ল তাইৰ৷</p>

<p>নিৱেদিতা পুৱা উঠি আচৰিত হ’ল, ৰাতি এবাৰলৈও সাৰ নাপালে তাই৷ অথচ এনেকুৱা বহু ৰাতি তাইৰ পাৰ হৈ গৈছে উজাগৰে৷ সকলো পাহৰি প্ৰথম সেই নিশাবোৰৰ দৰেই অজিতক সাবটি ধৰিবলৈ, বিলীন হৈ যাবলৈ মন গৈছিল৷ সুন্দৰ-সুঠাম তাৰ শৰীৰৰ জুইত চগাৰ দৰেই জাহ যাবলৈ মন গৈছিল তাইৰ৷ এনেকুৱা এটা বয়সত শৰীৰ সংসৰ্গৰ পৰা আঁতৰি ফুৰিব লগা হোৱাটো কিমান কষ্টকৰ সেয়া সুস্থ শৰীৰৰ মানুহেহে বুজি পাব৷ নিৱেদিতা ছটফটাই থাকে৷ ৰাতি টোপনি নাহে৷</p>

<p>তাৰ পাছতো তাই ৰৈ যায়৷ কালি নিশাও তেনেকৈয়ে ৰৈ যোৱা হ’লে কি ক্ষতি আছিল, তাই ভাবে৷</p>

<p>ইয়াৰ পাছত তাই নিজক সলনি কৰিছিল৷</p>

<p>এই সলনি কৰা প্ৰক্ৰিয়াটোত নিৱেদিতাক কিছুমান নতুন অভ্যাসৰ দৰকাৰ হৈছিল৷ ইয়াৰ কাৰণে কিছুমান একান্তই বিশ্বাসী মানুহৰ প্ৰয়োজন আছিল৷ নিৱেদিতাৰ কাৰণে আটাইতকৈ বেছি সুবিধা হ’লহেঁতেন যদি অজিতৰ লগে লগে থকা কাম কৰা কাৰোবাক তাইৰ ওচৰে-পাঁজৰেও ৰাখিব পাৰিলেহেঁতেন৷ কিন্তু তাই দেখিছিল, কাম কৰা মানুহ, লগুৱা-লিকচৌ সকলোৱে তাইক ভয় কৰিছিল৷ তাইৰ প্ৰতি থকা সম্ভ্ৰমৰ বাবেই সিহঁত আঁতৰে আঁতৰে থাকিছিল৷ নিৱেদিতাই এই ব্যৱধান আঁতৰাবলৈ অতি সহজ কিছু কৌশল প্ৰয়োগ কৰি চাইছিল৷</p>

<p>খুব কম দিনৰ ভিতৰতে নিৱেদিতাই সৰলা আৰু বিপুলক নিজৰ বিশ্বাসী কৰি লৈছিল৷ বিপুলেই এদিন কৈছিল যে পৱনেই ছাৰৰ সকলো কথাৰ খেয়াল ৰাখিছিল৷ ছাৰেও তাক অত্যন্ত মৰম কৰিছিল৷ ছাৰৰ কাৰণে সি জান দিবলৈকো সাজু আছিল৷</p>

<p>নিৱেদিতাৰ বান্ধৱী বনিতাৰ জীৱনলৈও তেনে এটা দিন নামি আহিছিল৷ বনিতাই এদিন গিৰীয়েকৰ ট্ৰেভেল বেগত উদ্ধাৰ কৰিছিল আই পিলৰ নতুন পেকেট এটা৷ তাই গিৰীয়েকৰ সৈতে কাজিয়া কৰিছিল আৰু তিনি বছৰীয়া ছোৱালীজনী লগত লৈ মাকৰ ঘৰলৈ গুচি গৈছিল৷</p>

<p>কিছুদিনৰ আগতে বনিতা নিৱেদিতাহঁতৰ ঘৰলৈ দিনটো থকাকৈ আহিছিল৷ নিৱেদিতাই তাইৰ কথাবোৰ নীৰৱে শুনি আছিল৷ তাইক খং কৰিছিল– ‘কিহে পাইছিল তোক? কি ভাবি গুচি গৈছিলি?’ বনিতাই কেৱল কান্দিছিল৷ তাই ভবাই নাছিল যে এবছৰ দিন মাকৰ ঘৰত থকাৰ পাছতো গিৰীয়েক অতনু সিহঁত দুজনীৰ ওচৰলৈ এবাৰ নাহিব৷ তাই ভাবিছিল, তাই আশা কৰিছিল যে তাইৰ মৰমত নহ’লেও অতনু ছোৱালীজনীৰ মৰমতে আহিব৷ তাইক ক্ষমা খুজিব আৰু উভতাই লৈ যাব৷ তাইক আচৰিত কৰি অতনু নাহিল যি নাহিলেই৷ তাইৰ কথামতেই পৰিয়ালৰ মানুহো অতনুৰ ওচৰলৈ নগ’ল৷ পৰিয়ালৰ দুই-এক মানুহে দেউতাকহঁতক বুজাইছিল যে এবছৰ কাল এনেকৈ আঁতৰি থকাটো অতনুৱে প্ৰমাণ কৰিব পাৰিলে কোৰ্টত অতি সহজেই বিবাহ বিচ্ছেদ হৈ যাব৷ কিন্তু সেয়ে হ’লেও বনিতা এতিয়া কোনখন মুখেৰে তেনেকৈ উভতি যাব?</p>

<p>দেউতাকহঁতেও তাইক যাবলৈ জোৰ নকৰিলে৷ তাইৰ যেনেকৈ ভাল লাগে তাকে কৰক৷</p>

<p>এবছৰ পাৰ হৈ গ’ল৷ অতনু তেনেকৈয়ে আছে৷ অফিচ কৰিছে, ঘৰলৈ আহিছে৷ অফিচৰ কামত কেইবাদিনৰ কাৰণে ওলাই গৈছে আৰু পুনৰ উভতি আহিছে৷ নতুনত্ব একো নাই, নতুন খবৰো একো নাই৷ বনিতাৰ আজিকালি মনটো বেয়া লাগি থাকে৷ সি বা কি খাইছে? তাই অবিহনে কেনেকৈ বা চলিছে? ছোৱালীজনীৰ কথা ভাবিলে বনিতাৰ আৰু বেছি বেয়া লাগে৷</p>

<p>নকওঁ বুলিয়ে নিৱেদিতাই নিজৰ একো কথাকে বনিতাক নক’লে৷</p>

<p>বনিতাৰ ঘটনাটোৱে তাইক কিছুমান কথা নতুনকৈ ভাবিবলৈ শিকালে৷ তাই ভাবি ভাবি এইটোৱে পালেগৈ যে সম্পৰ্কবোৰ জোৰকৈ বচাই ৰাখিব নোৱাৰি৷ কিছুমান সম্পৰ্ক কেৱল এটা আনুষ্ঠানিকতা৷ একধৰণৰ ডেক’ৰাম, শালীনতা৷ এই সম্পৰ্কবোৰ নিজৰ কাৰণে নহয়, আনক দেখুৱাবলৈকে বচাই ৰাখিব লাগে৷ একধৰণৰ প্ৰট’কল৷ দায়িত্ব৷ দায়িত্ব পালন কৰাৰ অৰ্থ ভালপোৱা দিয়া অথবা প্ৰণয় কামনা নহয়৷ এগৰাকী কৰ্মচাৰীয়ে যেনেকৈ নিজৰ উপাৰ্জনৰ বাটটো বচাই ৰাখিবলৈ প্ৰট’কল মানি কিছুমান গধুৰ আৰু কষ্টকৰ দায়িত্বও পালন কৰে, কিছুমান সম্পৰ্কও আন্তৰিকতা অবিহনেই কেৱল দায়িত্ব হিচাপেই পালন কৰা নাযায়নে? মানুহৰ খং-ক্ষোভ, মান-অভিমান, এইবিলাক আশাৰ পৰা ওপজে৷ যদি আশা কৰাটোৱেই বন্ধ কৰি দিয়া যায়?</p>

<p>নিৱেদিতা সেই ‘হে’ভেন অৱ আৰ্থ’ত ৰৈ গৈছিল বংশ-পৰিয়ালৰ মানুহক এইটো দেখুৱাবলৈ যে তাইৰ এখন ধুনীয়া সংসাৰ আছে, প্ৰতিপত্তি আৰু ক্ষমতা আছে– আৰু তাই সুখী৷</p>

<p>কিন্তু নিৱেদিতাই নিজে বঞ্চিত হোৱা সুখৰ স্বৰ্গখন অজিত মজুমদাৰক অকলে অকলে ভোগ কৰিবলৈও এৰি দিব বিচৰা নাছিল৷ সেই সুখস্বৰ্গৰ ভাগ বিচৰাৰ জৰিয়তে নিৱেদিতাই এক ভয়ংকৰ প্ৰতিশোধ ল’ব খুজিছিল৷ নিৱেদিতা মনে মনে এই কথাত দৃঢ় হৈ উঠিছিল যে কালি ৰাতি অজিতক ওপৰ মহলাৰ কোঠাটোত তাই যি ৰূপত দেখিছিল এদিন সিও তাইক তেনেকৈয়ে দেখা পাব লাগিব৷ সেই দৃশ্য দেখাৰ পাছত অজিত তাইৰ দৰে মনে মনে উভতি যায় নে অন্য কিবা প্ৰতিক্ৰিয়া দেখুৱায়, সেইটো তাইক নালাগে৷ লাগিলে অজিতৰ পিস্তলৰ আটাইকেইটা বুলেট তাইৰ মূৰ অথবা বুকুৰেই সৰকি নাযাওক কিয়– তাই কেৱল তাৰ মাজত সেই যন্ত্ৰণাখিনি দেখা পাব বিচাৰে৷</p>

<p>তাই এফালৰ পৰা কিছুমান পুৰণি মুখ স্মৃতিপটলৈ উভতাই আনিবলৈ চেষ্টা কৰিছিল–</p>

<p>ডাঙৰ হোৱাৰ পৰা কিমান যে পুৰুষ তাইৰ প্ৰণয়প্ৰাৰ্থী হ’বলৈ আগুৱাই আহিছিল৷</p>

<p>বিয়া হৈ অহাৰ পাছতো কিমানে যে তাইৰ অকণমান আগ্ৰহ আশা কৰিছিল৷</p>

<p>ইচ্ছা কৰিলে এতিয়া তাই সেই আটাইবোৰ মানুহকে বিছনাত উঠাবহি পাৰে৷ কিন্তু নিৱেদিতাই সেই কাম নকৰিলে৷ তাই পতিয়ন গৈছিল যে এই মানুহবোৰে তাইৰ ঘৰৰ ভিতৰৰ খবৰবোৰ বহু দূৰ দূৰণিলৈ কঢ়িয়াই লৈ যাব৷ তাইৰ নোহোৱাখিনি, তাইৰ নথকাখিনিক লৈ এইখন ঘৰৰ বাহিৰত কোনোবাই চৰ্চা কৰি ফুৰাটো নিৱেদিতাই কোনো কাৰণতে বিচৰা নাছিল৷ তাই ভাবিছিল, এইটো তপত খলাৰ পৰা বাচিবলৈ উতলা তেলত জঁপিয়াই পৰাৰ দৰে কথা হ’ব৷</p>

<p>নিৱেদিতাই পৱনক মৰম কৰিবলৈ ধৰিছিল৷ ইটো-সিটো বস্তু আনিবলৈ লগাইছিল৷ কেতিয়াবা মিঠাইটো, কেতিয়াবা চৰবত এগিলাছ পৱনৰ হাতত নিজেই তুলি দিছিল তাই৷ কথাটোত পৱন যিমান আচৰিত হৈছিল, তাতোকৈ বেছি আচৰিত হৈছিল সৰলা আৰু বিপুল৷</p>

<p>কি হ’ল হঠাৎ? বিপুলে নিজে নিজক সুধিছিল৷</p>

<p>সৰু কোঠাটোৰ এখন বেৰত দীপিকা পাড়ুকনৰ ডাঙৰ পোষ্টাৰ এখন মৰা আছে৷ বেৰাখনৰ গাতে লাগি আছে তাৰ চালপীৰাখন৷ সি ভৰি দুখন দীপিকাৰ ওচৰলৈ আগবঢ়াই দি গাৰুত মূৰটো থৈ তাইলৈকে চাই আছে, কিন্তু তাইৰ কথা ভাবিবলৈ অকণো সুবিধাই পোৱা নাই৷ নিৱেদিতা মেডাম আৰু পৱনে আহি তাক বাৰে বাৰে আমনি কৰিছে৷</p>

<p>সেয়াতো খুব বেছি দিনৰ আগৰ কথা নহয়? সি পৱনৰ বিষয়ে যিমানবোৰ ভিতৰুৱা কথা জানে এফালৰ পৰা সকলো কৈ পেলাইছিল৷ সি ছাৰৰ খাচ মানুহ৷ এতিয়া মেডামৰো খাচ হৈছে৷ কি আছে তাৰ মাজত? তাৰ এনে কি আছে যিটো তাৰ নাই?</p>

<p>বিপুল বি এ পাছ৷ পৱনে খুৱ সম্ভৱ মেট্ৰিক পাছো কৰা নাই৷ কিন্তু সি কওঁতে বি এ পঢ়ি আধাতে এৰা বুলি কয়৷ তাৰ পাছতো ছাৰে তাকেই ভাল পায়৷ এতিয়া দেখোন মেডামেও ভাল পাবলৈ লৈছে৷</p>

<p>কিন্তু বিপুলে মুখ ফুটাই নকয়৷ কিবা কাৰণত ইমানবোৰ কথা সি কৈ দিয়া বুলি পৱনে গম পালে তাৰ চাকৰিটোৱে যাব৷ এইটো কৰিয়ে বিপুলে কিবাকৈ ঘৰখন চলাই আছে৷ দৰমহা কম হ’লেও বাহিৰা উপাৰ্জন বেয়া নহয়৷ ভিতৰুৱা খবৰবোৰ দিও দেখোন দুপইচা আৰ্জিব পাৰি৷ পৱনৰ খবৰবোৰ দিয়া কাৰণেই এতিয়ালৈকে সি নিৱেদিতা মেডামৰ পৰা দহ হেজাৰতকৈও বেছি পইচা পাইছে৷ আৰু কিছুমান মানুহে তাক পইচা দিয়ে৷ পইচা দি কিছুমান কথা সোধে৷ সি যিখিনি জানে উত্তৰ দিয়ে৷ কিছুমান সি এনেয়েও সজাই সজাই কয়৷ সেইবোৰ কোন মানুহ, সি কোৱা কথাবোৰেৰে সিহঁতে কি কৰে সি সেইবোৰ একো নাজানে৷ জানিবলৈ দৰকাৰো নাই, পইচাকেইটাহে দৰকাৰী বস্তু৷ তাৰ কাৰণে এই কামটো কিছু উপৰি উপাৰ্জনৰ ৰাস্তা৷ এইবাৰ যেতিয়া ছাৰ এমেলে বা মন্ত্ৰী হ’ব, তেতিয়াতো সিহঁতৰ চৰকাৰী চাকৰিয়েই হ’ব৷ ছাৰৰ ঘৰৰ মানুহ বুলি গাঁৱতো তাৰ নাম হ’ব৷ এতিয়া যে চাকৰিৰ কথা কোৱা মানুহবোৰ, তেতিয়া চাকৰি এটা নিবিচাৰিবনে? সেইটোওতো এটা উপাৰ্জনৰ ৰাস্তাই৷ গতিকে এইখন ঘৰত সি কামটো কৰি থকাটো অত্যন্ত জৰুৰী৷ সি নিৱেদিতা মেডামক যিমান পাৰে সুখী কৰিবলৈ চায়৷</p>

<p>নিৱেদিতাই এই কথাটোকে বিচাৰিছিল৷ ডিভাইড এণ্ড ৰূল৷ ভাগ ভাগ কৰা আৰু শাসন কৰা৷</p>

<p>বিপুলক মাতি আনি নিৱেদিতাই পৱনৰ ওপৰত চকু ৰাখিবলৈ কয়৷</p>

<p>নিৱেদিতাই পৱনকো মাতে৷ বিপুলৰ ওপৰত চকু ৰখাৰ দায়িত্ব দিয়ে পৱনক৷</p>

<p>এইবোৰ কৰি থাকি আজিকালি নিৱেদিতাৰ মনটো ভাল লাগে৷ একধৰণৰ মজাৰ খেল এটা খেলি থকা যেন লাগে নিৱেদিতাৰ৷ হাজাৰ হওক, পৱন অথবা বিপুল– নাম যিয়েই নহওক, ইহঁত পুৰুষ৷ বাঘেই হওক মেকুৰীয়েই হওক ইহঁত জীয়া চিকাৰ ধৰি খোৱা জীৱ৷ মাংসহাৰী৷ গতিকে মেকুৰীৰ লগত খেলি বলে নোৱৰা বাঘৰ লগত খেলাৰ হেঁপাহটো পূৰাই লোৱাত দোষ ক’ত?</p>

<p>এদিন সন্ধিয়া নিৱেদিতাই পৱনক নিজৰ কোঠালৈ মাতি পঠিয়ালে৷</p>

<p>‘মোক এটা কাম কৰি দিবলৈ বেয়া পাবা নেকি পৱন?’</p>

<p>‘অকণো বেয়া নাপাওঁ মেডাম৷ কি কৰিব লাগে কওক৷’ পৱনে নতমস্তক হৈ কয়৷</p>

<p>‘পাছত আকৌ এনেকৈ ক’বা নেকি যে মেডামে এইবিলাক কামো কৰিবলৈ দিয়ে–’</p>

<p>‘বিশ্বাস কৰক মেডাম৷ আজিলৈকে বেইমানী কৰিবলৈ শিকা নাই৷ যি কৰিবলৈ কয়– লাগিলে জান দিম৷’</p>

<p>‘জান দিব নালাগে ৰ’বা– তোমাৰ কাৰণে তেনেই সাধাৰণ কাম৷’ নিৱেদিতাই পৱনক সহজ কৰি দিয়ে৷</p>

<p>‘কওক মেডাম–’</p>

<p>‘দুই মিনিটৰ পাছত মোৰ বেডৰূমলৈ আহিবা৷’ কৈয়ে নিৱেদিতা বেডৰূমলৈ গ’ল৷ জিৰো পাৱাৰৰ বাল্‌বটো জ্বলাই দি নিৱেদিতাই পিন্ধি থকা গাউনটো খুলিলে আৰু বাথ টাৱেল এখন লৈ বিছনাত উঠিল৷ উবুৰি হৈ থাকি নিৱেদিতাই টাৱেলখন কঁকালৰ পৰা আঁঠুলৈকে ঢাকি মেলি দিলে৷</p>

<p>কিবা ভয় এটাই পৱনক হতোদ্যম কৰি পেলালে৷ কাৰোবাৰ কাৰণে জান দিবলৈও চাগৈ ইমান সাহসৰ দৰকাৰ নহয় যিটো সেই মুহূৰ্তত তাৰ দৰকাৰ হৈছিল৷ দুৱাৰমুখত ৰৈ পৱনে বহু চেষ্টাৰ মূৰত সুধি পেলাইছিল– মেডাম আহোঁনে?</p>

<p>ঈষৎ আলো অধিক এন্ধাৰৰ মাজত উবুৰি হৈ শুই থকা নিৱেদিতাৰ শৰীৰটো তৰা নোহোৱা আকাশত এটুকুৰা দীঘলীয়া জোন যেন দেখা গৈছিল৷ সেই জোনৰ পোহৰত সি জলকা লাগিছিল৷ পৱন নিজৰ কৰ্তব্য সম্পৰ্কে নিশ্চিত হৈয়ো অনিশ্চয়তাৰ এক গভীৰ বোধত থৰ হৈ গৈছিল৷ তাৰ মুখলৈ নোচোৱাকৈয়ে নিৱেদিতাই তাৰ অৱস্থাটো অনুভৱ কৰিব খুজিছিল আৰু কিছু মুহূৰ্তৰ কাৰণে সেই সুখ ভোগ কৰি তাই আহ্লাদিত হৈছিল৷</p>

<p>‘কালিৰে পৰা মোৰ গোটেই গাটোত প্ৰচণ্ড বিষ৷’ নিৱেদিতাই আৰম্ভ কৰিছিল৷</p>

<p>পৱনে কিবা এটা ক’ব খুজিছিল, কিন্তু শব্দটো– অথবা বাক্যটো ডিঙিৰে ওলায়ে নাহিল৷ তাৰ ডিঙিৰ ভিতৰটো তেনেই শুকাই গৈছে৷ অথচ সি নিজে অনুভৱ কৰি আছে তাৰ মুখখন লেলাউটিৰে ভৰি গৈছে৷ সি সেপটো গিলিবলৈ চেষ্টা কৰিও নোৱাৰিলে৷</p>

<p>‘তুমি মোৰ পিঠিখন অকণমান হেঁচি দিবলৈ বেয়া পাবা নেকি?’ নিৱেদিতাৰ কণ্ঠত শৃংগাৰৰ সুৰ৷</p>

<p>ধূলিময় হৈ পৰা ধৰাখন এজাক কিনকিনিয়া বৰষুণে তিয়াই যোৱাৰ দৰেই পৱনৰ ডিঙিটোও ক’ৰবাৰ পৰা নিঃসৰিত অকণমান লেলাউটিয়ে ভিজাই গ’ল৷ অকণমান সকাহ পোৱাৰ দৰে লাগিল তাৰ৷ সি লৰালৰিকৈ সুধিলে– ‘কিবা অইল আছেনে মেম? নে এনেয়ে কৰি দিম?’</p>

<p>‘এনেয়ে দিয়া–’</p>

<p>পৱনে মন কৰিলে, মেডামৰ মাতটো অসম্ভৱ কোমল৷ সি ইমান ধুনীয়া মাত আজিলৈকে শুনাই নাই৷ আৰু নিৱেদিতাৰ পিঠিখনত হাত দি, লাহে লাহে মালিচ দিওঁতে তাৰ এনেকুৱা লাগিল যেন মেডামৰ মাতটোৰ দৰেই পিঠিখনো এক অন্য ধৰণৰ কোমলতাৰে ভৰা৷ সি এতিয়ালৈকে স্পৰ্শ কৰা কোনো নাৰী শৰীৰৰ সৈতেই এই কোমলতাৰ কোনো তুলনা নহয়৷</p>

<p>গোটেই মানুহজনীৰ শৰীৰটো কেনেকুৱা হ’ব?</p>

<p>পৱনে তাৰ মনৰ ভিতৰতে এবাৰ পৰিমাপ কৰি চায়৷ তাৰ হাত দুখন ক্ৰমশঃ টান হৈ আহে৷ নিৱেদিতাৰ ভাল লগাৰ অনুভৱটোও ক্ৰমশঃ বাঢ়ে৷ তাই অনুমান কৰিব পাৰে পৱনৰ শৰীৰটোও ক্ৰমশঃ পৌৰুষেয় কাঠিন্যৰে চুম্বকীয় হৈ উঠিছে৷ এই ভাল লাগি থকাৰ সময়খিনিত শৰীৰটোৱে এই কাঠিন্যখিনিকে হেঁপাহেৰে কামনা কৰে৷ কিন্তু নিৱেদিতাই মন কৰে পৱনৰ হাতখন পিছলি নাযায়৷ টাৱেলখনে যেন তাক আগ বাঢ়িবলৈ দিয়া নাই৷ নিজৰ শৰীৰৰ ভিতৰৰ জুইকুৰা জ্বলি উঠাৰ সময়তো নিৱেদিতাই পৱনৰ যন্ত্ৰণাখিনি কল্পনা কৰিয়েই সুখ পায়৷ এই আনন্দ উপভোগ কৰি থকাৰ মাজতে তাই অনুভৱ কৰে পৱনৰ হাতখনত বতাহ বলিবলৈ আৰম্ভ কৰিছে, হয়তো ক্ষন্তেক পাছতে এজাক বিধ্বংসী ধুমুহা আহিব৷ এই ধুমুহাৰ বেগ টাৱেলৰ প্ৰাচীৰে বাধা দি ৰাখিব নোৱাৰিব৷</p>

<p>‘পৱন–’</p>

<p>পৱন ৰৈ যায়৷</p>

<p>‘হ’ব দিয়া৷’</p>

<p>পৱনক যাবলৈ দি নিৱেদিতা ওপৰমুৱাকৈ শোৱে৷ সেই মায়াময় পোহৰত চকু দুটা মুদি কল্পনাতে পৱনক বুকুৰ মাজলৈ টানি আনে৷ ক্ৰমশঃ নিজৰ মাজত চেপি ধৰে৷ তাৰ কোঠাৰ দুৱাৰখন বন্ধ কৰি পৱনেও চকু দুটা মুদি অলপ আগৰ স্বপ্নাতীত মানুহজনীৰ কল্পিত প্ৰতিমাক নিজৰ পাটীলৈ আনি লয়৷ এতিয়া তাৰ ভয় নাই৷ সি টাৱেলখন আলফুলে গাৰ পৰা আঁতৰাই লয়৷</p>

</body>
</html>