<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>বেণী (BENEE_Episode_24)</title>
    <link rel="stylesheet" href="/css/styles.css">
</head>
<body>
    <h1> <a href="/index.html">সৌমিত্ৰ যোগী</a> </h1>
    <h2>Episode 24</h2>
    <hr>
    <h2>সভাপৰ্ব</h2>

<h3>১১</h3>

 

<p>ময়ূখ অফিচ ট্যুৰত গ’লে ব্যৱহাৰ কৰা কাপোৰবোৰ বেলেগে বেগ এটাত থৈ যায়৷ সি কাপোৰখিনি লণ্ড্ৰিত দি ধুৱাই ল’ব পাৰে; কোম্পানীয়ে সেই সুবিধা সিহঁতক দিছে, কিন্তু কথাটো মাকে ভাল নাপায়৷ এইবাৰ মাক ঘৰত নাই, বায়েকৰ ঘৰতে আছে এতিয়াও৷ তথাপি অভ্যাসবশতঃ সি কাপোৰখিনি আগৰ দৰেই ঘৰলৈকে দাঙি আনিছে৷</p>

<p>সি অফিচলৈ যোৱাৰ পাছত কাপোৰখিনি ৱাশ্বিং মেচিনত দিওঁ বুলি মধুৱন্তীয়ে গোটেই বেগটোকে মেচিনটোৰ কাষলৈ দাঙি আনিছে৷ তাই বেগৰ পৰা এটা এটাকৈ কাপোৰবোৰ উলিয়াইছে; সন্মুখত মেলি ধৰি এবাৰ চাইছে আৰু নাকৰ কাষলৈ আনি দীঘলকৈ উশাহ এটা টানি লৈছে৷ যিটো গোন্ধ তাইৰ নাকেৰে উজাই আহিছে সেইটোৱে ময়ূখৰ গাৰ গোন্ধ নেকি? মধুৱন্তীৰ মাকেও মেচিনত কাপোৰ দিয়াৰ সময়ত এনেকৈয়ে শুঙি শুঙি দিছিল৷ আৰু তাই দেখি আচৰিত হৈছিল, মাকে কোনটো দেউতাকৰ কাপোৰ, কোনটো ককাকৰ, হেলাৰঙে কৈ দিব পাৰিছিল৷ কেতিয়াবা গিৰীয়েকৰ গেঞ্জিটো শহুৰেকে ভুলতে পিন্ধি থৈ দিয়াৰ পাছতো তেওঁ কৈ দিব পাৰিছিল৷ সিহঁতৰ ঘৰলৈ ৱাশ্বিং মেচিন অনাৰ আগতে মাকে কুঁৱাৰ পাৰতে কাপোৰ ধুইছিল আৰু তেতিয়াও তেওঁ কাপোৰ ভিজাবৰ পৰত শুঙি শুঙিয়েই দিছিল৷ সেই গোন্ধত কি আছিল মধুৱন্তীয়ে নাজানে, আজি তাইৰ নাকত লগা গোন্ধটোতো কি আছিল তাই নাজানে৷ কিন্তু ময়ূখ নামৰ এই মানুহজনৰ মাজত তাই যেন বিলীন হৈ গৈছে৷ তাই যেন মাকৰ দৰেই এজনী মানুহ হ’বলৈ ওলাইছে৷</p>

<p>মেচিনত কাপোৰখিনি দিয়াৰ পাছত তাই ময়ূখৰ বস্তুবোৰ ঠিক-ঠাক কৰি ঠায়ে ঠায়ে থ’লে৷ ঘৰটো অলপ চিজিল কৰিলে৷ এইবোৰ কৰি থাকোঁতেই এঘাৰমান বাজিবৰ হৈছিল৷ এইখিনি সময়ত মাকে ধুনীয়াকে গাখীৰ চাহ একাপ কৰি আৰামত নিজৰ বিছনাখনত বহি খায়৷ সেইখিনি সময়তে আইতাকলৈ ফোন এটা কৰে৷</p>

<p>তায়ো পাকঘৰলৈ গ’ল আৰু চাহ একাপ বহালে৷ গাখীৰখিনি উতল আহিবলৈ লৈছিলহে, বেলটো বাজিল৷ দুৱাৰ খুলিয়ে তাই স্তম্ভিত হৈ গ’ল, সন্মুখত তাতিয়ানা৷</p>

<p>‘হাৰে ঘৰ কেনেকৈ উলিয়ালা? আহাঁ আহাঁ–’</p>

<p>‘সুধিলোঁ– এই যে অলপতে বিয়া হৈছে, ধুনীয়া কইনাজনী–’</p>

<p>‘বাৰু হ’ব হ’ব–’</p>

<p>‘শুনা– কোৱাৰ লগে লগেই ঘৰৰ সন্মুখত আহি থৈ গৈছেহি৷’ তুতিয়ে ক’লে৷</p>

<p>‘মিছা কথা, মোক ইয়াত কোনেও চিনি নাপায়৷’</p>

<p>মধুৱন্তীয়ে তাইৰ হাতত ধৰি পাকঘৰলৈকে লৈ গ’ল৷</p>

<p>‘মামীৰ এতিয়া গা কেনে তুতি?’ ওফন্দি নপৰিবলৈ ছচপেনটোত ধৰি চাহখিনি লৰাই লৰাই মধুৱন্তীয়ে সুধিলে৷</p>

<p>‘সামান্য ভাল পাইছে বা৷ মামাকহে পুলিচে বৰ ডিষ্টাৰ্ব কৰি আছে৷’</p>

<p>সময়-অসময় বুলি কথা নাই, পুলিচ যেতিয়াই-তেতিয়াই আহি ওলায় তিস্তাহঁতৰ ঘৰ৷ দেউতাক অনুপ চৌধুৰীৰ প্ৰতি সেই একেটাই প্ৰশ্ন– ‘আপুনি কাক সন্দেহ কৰে?’ অনুপ চৌধুৰীৰো প্ৰায় একেটাই উত্তৰ সদায়– ‘মই কাক সন্দেহ কৰিম কওক৷ মই এজন অতি সাধাৰণ মানুহ৷ মোৰ কাৰো সৈতেই শত্ৰুতা নাই৷ কাক সন্দেহ কৰিম?’ কেতিয়াবা তেওঁ বিৰক্ত হয়, কয়– ‘মই কাকো সন্দেহ নকৰোঁ৷’ তদন্তকাৰী বিষয়াজনো বিৰক্ত হৈ গুচি যায়৷ আকৌ আহে৷ যেন তিস্তা চৌধুৰীৰ পিতৃ অনুপ চৌধুৰীয়ে কাৰোবাক সন্দেহ কৰিলেই পুলিচ ৰক্ষা পৰে৷</p>

<p>‘পুলিচবোৰ কিয় এনেকুৱা?’ মধুৱন্তীয়ে আশ্চৰ্য আৰু বিৰক্তিৰে কৈ উঠে৷</p>

<p>‘পুলিচেনো কি কৰিব অ’ বা, তেওঁলোক কেৱল এই ব্যৱস্থাটোৰ এটা ক্ষুদ্ৰ অংশ৷ বহু সময়ত কাৰোবাৰ ইচাৰাত উঠা-বহা কৰা এটা নিশকতীয়া শক্তি মাত্ৰ৷’</p>

<p>দুয়ো ভাবুক হৈ যায়, নিজৰ মাজতে ডুবি থাকি এক শূন্যতাৰ সৃষ্টি কৰে৷ সেই শূন্যতা ভাঙি মধুৱন্তীয়ে তাইক সোধে– ‘নতুন একো কাৰ্যসূচী লোৱা নাই তুতি?’</p>

<p>‘লৈছোঁ– দেওবাৰে সন্ধিয়া৷ আগৰ ঠাইতে হ’ব৷’ পুনৰ শূন্যতাত ডুব গ’ল দুয়ো৷ হঠাৎ তাই কৈ উঠিল– মানুহ অৰ্গেনাইজ কৰাটো বৰ টান কাম অ’৷ প্ৰথমকেইদিন ঠিকে থাকে৷ এটা উত্তেজনা, এটা বেলেগ ধৰণৰ জোছ লৈ মানুহ ওলাই আহে, কিন্তু খুব কম সময়ৰ ভিতৰতে সেই উত্তেজনা প্ৰশমিত হয়৷ কিন্তু এনেকৈয়ো ভাবোঁ, মানুহবোৰেনো কি কৰিব হয়– সকলোৱেতো ব্যস্ত৷ নিজৰ নিজৰ কাম থাকে, দায়িত্ব থাকে৷ নিজৰ নিজৰ ভেজাল থাকে৷’</p>

<p>কি বুলি ক’ব মধুৱন্তীয়ে ঠিক সিদ্ধান্ত ল’ব নোৱাৰে৷ দোষীয়ে শাস্তি পাবই লাগিব, যথোপযুক্ত শাস্তি পাব লাগিব৷ দৃষ্টান্তমূলক শাস্তি পাব লাগিব৷ ভৱিষ্যতে কোনোবাই তেনেকুৱা ভুল কৰিবলৈ এশবাৰ ভাবিব লাগিব৷ তাই জানে সেই দিনটো এনেয়ে নাহে৷ তুতিহঁতৰ দৰে কাম কৰিব লাগিব৷ আন্দোলন জোৰদাৰ হ’ব লাগিব৷ কিন্তু তাই জানো সেইবোৰত সদায় লাগিব পাৰিব? পাৰিলেও– ময়ূখে জানো তাইক এইবোৰ কৰি ঘূৰি ফুৰিবলৈ দিব? মাকহঁতেও জানো তাইক সমৰ্থন কৰিব? তাই নিজৰ ভাবনাত নিজে অৱশ হৈ যায়৷ তাই তুতিক কেনেকৈ ক’ব যে হতাশ নহ’বা, এদিন আমি সফল হ’মেই৷ যিটো কথাক লৈ তুতি সামান্য হতাশ হৈছে সেই মানুহবোৰকেনো তাই কেনেকৈ দোষী বুলি ক’ব? তাই নিজেইতো সেই মানুহবোৰৰ মাজৰ এজনী৷</p>

<p>‘বহুত মানুহে কি কয় জানা? আজি তিস্তা হত্যাৰ বিচাৰ লাগে বুলি ধৰ্ণা দিছোঁ, প্ৰতিবাদ কৰিছোঁ আৰু পাছদিনাই কোনোবা এজনী তাতিয়ানা ধৰ্ষণৰ বলি হৈছে৷ হয়তো মাৰিয়ে পেলাইছে৷ তাতিয়ানাৰ কাৰণে ন্যায় বিচাৰি ধৰ্ণা দি থকাৰ সময়তে কোনোবা এজনী মধুৱন্তীৰ ধৰ্ষণ হৈছে৷ কি লাভ হৈছে ধৰ্ণা দি? কি লাভ হৈছে মমবাতি জ্বলায়? ধৰ্ষণ বন্ধ হৈছে নে নিৰ্যাতন বন্ধ হৈছে নে ছোৱালীবোৰে, মহিলাবোৰে নিজৰ অধিকাৰ লাভ কৰিছে নে কি? এহ– বাদ দিয়া বাদ দিয়া, বেলেগ কথা পাতোঁ৷’ তাই আচম্বিতে বহাৰ পৰা উঠিল আৰু মধুৱন্তীৰ হাতৰ পৰা টান মাৰি নিয়াদি কাপটো লৈ পাকঘৰলৈ বুলি গ’ল৷ মধুৱন্তীয়ে তলকিবই নোৱাৰিলে৷ ‘কি কৰা তুতি, কি কৰা?’ তাই বাচনকেইটা ধোৱাত লাগিল, মধুৱন্তীয়ে পিছফালৰ পৰা টানি ধৰিও তাইক ৰখাব নোৱাৰিলে৷</p>

<p>‘মই আচলতে আহিছিলোঁ তোমাৰ সৈতে অকণমান সময় শান্তিৰে কটাই যাম বুলি৷’</p>

<p>‘অঁ– বহা আকৌ৷ কথা পাতোঁ, দুয়োজনীয়ে ভাত বনাওঁ– খাওঁ৷’</p>

<p>‘আয়ৈ দেহি– লাভ ইউ৷’ তুতিয়ে মধুৱন্তীৰ গালখনত হাত ফুৰাই দিলে আৰু স্পৰ্শ কৰা নিজৰ আঙুলিকেইটাতে গভীৰ মমতাৰে চুমা এটা খালে৷</p>

<p>‘কি ভাবিছোঁ জানা– দেওবাৰৰ কাৰ্যসূচীটো হৈ যোৱাৰ পাছতে দিল্লী গুচি যাম৷ পঢ়া-শুনাৰ কামখিনিকে ভালকৈ কৰোঁগৈ৷ মোৰ ভণ্টিক মই কিমান ন্যায় দিব পাৰিলোঁ বুজি পাই গৈছোঁ৷ এইবোৰ একো নহয়, সৱ ফুটুকাৰ ফেন৷’</p>

<p>‘কিয় তেনেকৈ কৈছা তুতি? হৈ থকাখিনি হৈ থকাৰ বাবেইতো এতিয়াও বহুত ছোৱালী বাচি আছে৷ কোনে জানে, হয়তো ইয়াতকৈ বেয়া দিন আহিলহেঁতেন৷’</p>

<p>তুতিয়ে একো নামাতিলে৷ অলপ পৰ ৰৈ ক’লে– কেতিয়াবা এনে লাগে যেন কৰি থকাবোৰ কেৱল আত্মপ্ৰসাদ৷ আত্মসান্ত্বনা৷ হয়তো আত্মসন্তুষ্টি৷ কাৰোবাৰ কাৰণে কিবা এটা কৰিছোঁ; সমাজৰ কাৰণে, দেশৰ কাৰণে, মানুহৰ কাৰণে কিবা এটা কৰিছোঁ৷ এই যে কিবা এটা কৰিছোঁ, সেই আত্মপ্ৰসাদ লাভ কৰিবলৈকে কিবা এটা কৰোঁ আমি৷</p>

<p>মধুৱন্তীৰ যেন ক’বলৈ একো নাছিল, তাই থৰ হৈ তুতিৰ কথাকে শুনি আছিল৷</p>

<p>বহি থকাৰ পৰা উঠি গৈ তুতিয়ে গোটেই ঘৰটো, সজাই থোৱা বস্তুবোৰ এফালৰ পৰা চাইছিল৷</p>

<p>‘এটা কথা কোৱাচোন, ময়ূখ ভিনদেউৰ লগত তোমাৰ বিয়া ঠিক হোৱাৰ আগেয়ে কিমান ল’ৰাই চাগৈ তোমাক বিয়া পাতিব বিচাৰিছিল ন?’</p>

<p>‘কিয় সুধিলা তুতি?’</p>

<p>‘মোৰ নিজৰ কথা ভাবোঁতে তোমাৰ কথাটো মনলৈ আহিছে৷’</p>

<p>মধুৱন্তীয়ে একো নামাতিলে, তুতিয়ে কি ক’ব খুজিছে তাই ঠিক ধৰিব পৰা নাই৷ তাই তুতিৰ মুখৰ ফালেই আগ্ৰহেৰে চাই থাকিল৷</p>

<p>‘ল’ৰাবোৰে বিয়া পাতিবলৈ ঠিক তোমাৰ দৰেই ছোৱালী বিচাৰে৷ ধীৰ-স্থিৰ, ধুনীয়া, অল্পভাষী, মৃদুভাষী–’</p>

<p>‘দিয়া দিয়া, হ’ব– তোমাৰ নিচিনা এজনী ধুনীয়া, স্মাৰ্ট ছোৱালীয়ে এনেকৈ প্ৰশংসা কৰিলে প্ৰশংসাৰ আঁৰ লৈ ঠাট্টা কৰা যেনহে লাগে৷’</p>

<p>তুতিৰ ওঁঠেৰে এটা সেমেকা হাঁহি বাগৰি গ’ল৷ তেনেকুৱা হাঁহিৰ মৰ্মাৰ্থ মধুৱন্তীয়ে বুজি পায়, কিন্তু তুতিৰ হাঁহিটোৰ অৰ্থ তাই বুজা নাই৷ পাত্ৰ সলনি হোৱাৰ লগে লগে এই হাঁহিবোৰৰ অৰ্থ আৰু অন্তৰাল সলনি হৈ যায়৷</p>

<p>‘কেইদিনমানৰ পৰা মোৰ এনেকুৱা লাগিছে যেন সকলো বাদ দি বিয়া-বাৰু হৈ ক’ৰবালৈ গুচি যাওঁ৷ অন্ততঃ এটা চেইঞ্জ আহক জীৱনটোলৈ৷ কিন্তু মোক বিয়া পাতিব কোনে–?’ তুতিয়ে সজোৰে হাঁহি দিলে৷</p>

<p>‘ইমান ধুনীয়া ছোৱালীজনীক কোনে বিয়া নাপাতিব? মই ল’ৰা হোৱা হ’লে তোমাকেই বিয়া পাতিলোঁহেঁতেন৷’</p>

<p>কথাটো কৈয়ে মধুৱন্তীয়ে ভাবিলে, তাই কোৱা কথাটো সঁচা জানো? লুকু ছোৱালীজনীও ধুনীয়া, মৰমলগা৷ সমাজখনে সন্মান দিয়া, ষ্টেটাছ থকা চাকৰি এটাও আছে– তথাপি তাইৰ বিয়া হৈছে জানো? সিদিনা মিঠু বৌহঁত ময়ূখক লগ কৰিবলৈ হোটেললৈ আহিছিল৷ ময়ূখক লুকুৰ কাৰণে ল’ৰা এটা চাবলৈ আৰু কথাটো অকণমান গুৰুত্ব সহকাৰে ল’বলৈ অনুৰোধ জনাইছিল৷ তাই বুজিছিল, কিমান বেছি চিন্তিত আৰু উদ্বিগ্ন হ’লে মিঠু বৌহঁতে এনেকৈ দিল্লীত লগ কৰি হ’লেও ময়ূখক এনেকুৱা এটা অনুৰোধ কৰে৷</p>

<p>মধুৱন্তীৰ কথাত তুতিয়ে পুনৰ সজোৰে হাঁহি উঠিল৷ হাঁহি সামৰি তাই কৈ উঠিল– ‘আয়ৈ দেহি৷’</p>

<p>তুতিয়ে কৈছিল– আমাৰ দৰে ছোৱালীবোৰক ল’ৰাই ভাল পায়, বন্ধু বুলি ভাবে৷ পৰম সুহৃদ আৰু আটাইতকৈ বিশ্বস্ত বন্ধু বুলি ভাবে৷ কোনো অস্বস্তি নোহোৱাকৈ লং ড্ৰাইভত যোৱাৰ প্ৰস্তাৱ দিয়ে, মদ খাবলৈ বাৰলৈ অথবা নিশা ডিস্কোথেকলৈ লগ ধৰে, হুঁপি থকা চিগাৰেটটো টানি লৈ গৈ নিজৰ ওঁঠত দিয়ে– সকলো হয়, কিন্তু বিয়া পতাৰ সময়ত এনেকুৱা এজনী ছোৱালী লাগে যি মোৰ দৰে নহয়৷</p>

<p>তাই তেতিয়াৰ দৰেই সেমেকা হাঁহি এটা হাঁহিছিল৷ মধুৱন্তীৰ এনেকুৱা লাগিছিল যেন দুই এদিনৰ ভিতৰত তুতিৰ কিবা স্বপ্নভংগ হৈছে৷ এইজনী ছোৱালী কেইদিনমানৰ আগতে তাই লগ পোৱা তাতিয়ানা চৌধুৰী নহয়৷</p>

<p>‘কিয় এনেকুৱা হয় তুতি? মানুহবোৰ কিয় এনেকুৱা?’</p>

<p>গভীৰতাৰে ভৰা এক কাতৰ কণ্ঠ তুতিৰ কাণত পৰিছিলহি, যেন তাইৰ নিজৰ বুকুৰ গভীৰৰ পৰাহে ওলাইছিল এই মাত৷</p>

<p>‘মই নাজানো বা– মোৰ বোধেৰে কোনেও নাজানে৷’</p>

<p>মধুৱন্তীয়ে ভাত ৰান্ধি ৰান্ধি তাইক লুকুৰ কাহিনীটো কৈছিল৷ আনকি মিঠু বৌহঁতে দিল্লীত আহি ময়ূখক লগ কৰা কথাটোও কৈছিল৷</p>

<p>তুতিয়ে কৈছিল অন্য এটা কাহিনী–</p>
<a href="বেণী (BENEE_Episode_25).html">NEXT</a>
</body>
</html>